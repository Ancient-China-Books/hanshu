<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷二十九・溝洫志第九</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature"><h1>卷二十九・溝洫志第九</h1>
<hr/>
<p class="style7" id="p0"><a class="gg-link" href="#p0" onclick="return changeColor(this);"></a>應劭曰：「溝廣四尺，深四尺；洫廣深倍於溝。」師古曰：「洫音許域反。」</p>
<p id="p1"><a class="gg-link" href="#p1" onclick="return changeColor(this);"></a>夏書：禹堙洪水十三年，<span class="style7">如淳曰：「堙，沒也。」師古曰：「堙，塞也。洪水氾溢，疏通而止塞之。堙音因。」</span>過家不入門。陸行載車，水行乘舟，泥行乘毳，<span class="style7">孟康曰：「毳形如箕，擿行泥上。」如淳曰：「毳音茅蕝之蕝。謂以板置泥上以通行路也。」師古曰：「孟說是也。毳讀如本字。」</span>山行則梮，<span class="style7">如淳曰：「梮謂以鐵如錐頭，長半寸，施之履下，以上山，不蹉跌也。」韋昭曰：「梮，木器，如今輿床，人舉以行也。」師古曰：「如說是也。梮音居足反。」</span>以別九州；<span class="style7">師古曰：「分其界。」</span>隨山浚川，<span class="style7">師古曰：「順山之高下而深其流。」</span>任土作貢；<span class="style7">師古曰：「任其土地所有以定貢賦之差也。」</span>通九道，陂九澤，度九山。<span class="style7">師古曰：「言通九州之道，及鄣遏其澤，商度其山也。度音大各反。」</span>然河災之羨溢，害中國也尤甚。<span class="style7">師古曰：「羨讀與衍同，音弋展反。」</span>唯是爲務，故道河自積石，<span class="style7">師古曰：「道，治也，引也。從積石山而治引之令通流也。道讀曰導。」</span>歷龍門，南到華陰，東下底柱，<span class="style7">師古曰：「底音之履反。」</span>及盟津、雒內，至于大伾。<span class="style7">鄭氏曰：「山一成爲伾，在修武、武德界。」張晏曰：「成皐縣山是也。臣瓚以爲今修武、武德無此山也。成皐縣山又不一成也。今黎陽山臨河，豈是乎？」師古曰：「內讀曰汭。伾音皮彼反。解在地理志。」</span>於是禹以爲河所從來者高，水湍悍，<span class="style7">師古曰：「急流曰湍。悍，勇也。湍音它端反。」</span>難以行平地，數爲敗，乃釃二渠以引其河，<span class="style7">孟康曰：「釃，分也。分其流，泄其怒也。二渠，其一出貝丘西南南折者也，其一則漯川也。河自王莽時遂空，唯用漯耳。」師古曰：「釃音山支反。漯音它合反。」</span>北載之高地，過洚水，至於大陸，播爲九河，<span class="style7">師古曰：「播，布也。」</span>同爲迎河，入于勃海。<span class="style7">臣瓚以爲「禹貢『夾右碣石入于河』，則河入海乃在碣石也。武帝元光二年，河移徙東郡，更注勃海。禹時不注也。」師古曰：「解在地理志。」</span>九川旣疏，<span class="style7">師古曰：「疏，分流。」</span>九澤旣陂，諸夏乂安，功施乎三代。</p>
<p id="p2"><a class="gg-link" href="#p2" onclick="return changeColor(this);"></a>自是之後，滎陽下引河東南爲鴻溝，以通宋、鄭、陳、蔡、曹、衞，與濟、汝、淮、泗會。於楚，西方則通渠漢川、雲夢之際，東方則通溝江淮之閒。於吳，則通渠三江、五湖。於齊，則通淄濟之間。於蜀，則蜀守李冰鑿離𡻛，<span class="style7">晉灼曰：「𡻛，古堆字也。𡻛，岸也。」師古曰：「音丁回反。」</span>避沫水之害，<span class="style7">師古曰：「沫音本末之末。水出蜀西南徼外，東南入江。」</span>穿二江成都中。此渠皆可行舟，有餘則用溉，<span class="style7">師古曰：「溉，灌也，音工代反。」</span>百姓饗其利。至於它，往往引其水，用溉田，溝渠甚多，然莫足數也。</p>
<p id="p3"><a class="gg-link" href="#p3" onclick="return changeColor(this);"></a>魏文侯時，西門豹爲鄴令，有令名。<span class="style7">師古曰：「有善政之稱。」</span>至文侯曾孫襄王時，與羣臣飲酒，王爲羣臣祝曰：「今吾臣皆如西門豹之爲人臣也！」史起進曰：「魏氏之行田也以百𠭇，<span class="style7">師古曰：「賦田之法，一夫百畝也。」</span>鄴獨二百𠭇，是田惡也。漳水在其旁，西門豹不知用，是不智也。知而不興，是不仁也。仁智豹未之盡，何足法也！」於是以史起爲鄴令，遂引漳水溉鄴，以富魏之河內。民歌之曰：「鄴有賢令兮爲史公，決漳水兮灌鄴旁，終古舄鹵兮生稻梁。」<span class="style7">蘇林曰：「終古，猶言乆古也。爾雅曰『鹵，鹹苦也』。」師古曰：「舄即斥鹵也。謂鹹鹵之地也。」</span></p>
<p id="p4"><a class="gg-link" href="#p4" onclick="return changeColor(this);"></a>其後韓聞秦之好興事，欲罷之，無令東伐。<span class="style7">如淳曰：「息秦滅韓之計也。」師古曰：「罷讀曰疲，令其疲勞不能出兵。」</span>迺使水工鄭國閒說秦，<span class="style7">師古曰：「閒音居莧反。其下亦同。」</span>令鑿涇水，自中山西邸瓠口爲渠，<span class="style7">師古曰：「中讀曰仲，即今九嵕之東仲山也。邸，至也。」</span>並北山，東注洛，三百餘里，<span class="style7">師古曰：「並音步浪反。洛水，即馮翊漆沮水。」</span>欲以溉田。中作而覺，<span class="style7">師古曰：「中作，謂用功中道，事未竟也。」</span>秦欲殺鄭國。鄭國曰：「始臣爲間，然渠成亦秦之利也。臣爲韓延數歲之命，而爲秦建萬世之功。」秦以爲然，卒使就渠。渠成而用溉注填閼之水，溉舄鹵之地四萬餘頃，收皆畝一鍾。<span class="style7">師古曰：「注，引也。閼讀與淤同，音於據反。填閼謂壅泥也。言引淤濁之水灌鹹鹵之田，更令肥美，故一畝之收至六斛四斗。」</span>於是關中爲沃野，無凶年，秦以富彊，卒并諸侯，因名曰鄭國渠。</p>
<p id="p5"><a class="gg-link" href="#p5" onclick="return changeColor(this);"></a>漢興三十有九年，孝文時河決酸棗，東潰金隄，<span class="style7">師古曰：「潰，潢決也。金隄，河隄名也，在東郡白馬界。隄音丁奚反。」</span>於是東郡大興卒塞之。</p>
<p id="p6"><a class="gg-link" href="#p6" onclick="return changeColor(this);"></a>其後三十六歲，孝武元光中，河決於瓠子，東南注鉅野，<span class="style7">師古曰：「鉅野，澤名，舊屬兖州界，即今之鄆州鉅野縣。」</span>通於淮、泗。上使汲黯、鄭當時興人徒塞之，輒復壞。是時武安侯田蚡爲丞相，其奉邑食鄃。鄃居河北，<span class="style7">師古曰：「奉音扶用反。鄃音輸，清河之縣也。」</span>河決而南則鄃無水災，邑收入多。蚡言於上曰：「江河之決皆天事，未易以人力彊塞，彊塞之未必應天。」而望氣用數者亦以爲然，是以乆不復塞也。</p>
<p id="p7"><a class="gg-link" href="#p7" onclick="return changeColor(this);"></a>時鄭當時爲大司農，言「異時關東漕粟從渭上，<span class="style7">師古曰：「異時，往時也。」</span>度六月罷，<span class="style7">師古曰：「計度其功，六月而後可罷也。度音大各反。」</span>而渭水道九百餘里，時有難處。引渭穿渠起長安，旁南山下，<span class="style7">師古曰：「旁音步浪反。」</span>至河三百餘里，徑易漕，<span class="style7">師古曰：「徑，直也。易音弋豉反。」</span>度可令三月罷；罷而渠下民田萬餘頃又可得以溉。此損漕省卒，而益肥關中之地，得穀。」上以爲然，令齊人水工徐伯表，<span class="style7">師古曰：「巡行穿渠之處而表記之，今之豎標是。」</span>發卒數萬人穿漕渠，二歲而通。以漕，大便利。其後漕稍多，而渠下之民頗得以溉矣。</p>
<p id="p8"><a class="gg-link" href="#p8" onclick="return changeColor(this);"></a>後河東守番係<span class="style7">師古曰：「姓番名係也。番音普安反。」</span>言：「漕從山東西，歲百餘萬石，<span class="style7">師古曰：「謂從山東運漕而西入關也。」</span>更厎柱之艱，<span class="style7">師古曰：「更，歷也，音庚。」</span>敗亡甚多而煩費。穿渠引汾溉皮氏、汾陰下，引河溉汾陰、蒲坂下，<span class="style7">師古曰：「引汾水可用溉皮氏及汾陰以下，而引河水可用溉汾陰及蒲坂以下，地形所宜也。」</span>度可得五千頃。故盡河堧棄地，<span class="style7">師古曰：「謂河岸以下緣河邊地素不耕墾者也。堧音而緣反。」</span>民茭牧其中耳，<span class="style7">師古曰：「茭，乾草也。謂收茭草及牧畜產於其中。茭音交。」</span>今溉田之，<span class="style7">師古曰：「溉而種之。」</span>度可得穀二百萬石以上。穀從渭上，與關中無異，<span class="style7">師古曰：「雖從關外而來，於渭水運上，皆可致之，故曰與關中收穀無異也。」</span>而厎柱之東可毋復漕。」上以爲然，發卒數萬人作渠田。數歲，河移徙，渠不利，田者不能償種。<span class="style7">師古曰：「言所收之直不足償糧種之費也。種音之勇反。」</span>乆之，河東渠田廢，予越人，令少府以爲稍入。<span class="style7">如淳曰：「時越人有徙者，以田與之，其租稅入少府也。」師古曰：「越人習於水田，又新至，未有業，故與之也。稍，漸也。其入未多，故謂之稍也。」</span></p>
<p id="p9"><a class="gg-link" href="#p9" onclick="return changeColor(this);"></a>其後人有上書，欲通襃斜道及漕，<span class="style7">師古曰：「襃、斜，二谷名，其谷皆各自有水耳。斜音弋奢反。」</span>事下御史大夫張湯。湯問之，言「抵蜀從故道，故道多阪，回遠。<span class="style7">師古曰：「抵，至也。故道屬武都，有蠻夷，故曰道，即今鳳州界也。回音胡內反。」</span>今穿襃斜道，少阪，近四百里；而襃水通沔，斜水通渭，皆可以行船漕。漕從南陽上沔入襃，襃絕水至斜，閒百餘里，以車轉，從斜下渭。如此，漢中穀可致，而山東從沔無限，便於厎柱之漕。且襃斜材木竹箭之饒，儗於巴蜀。」<span class="style7">師古曰：「儗，比也。」</span>上以爲然。拜湯子卬爲漢中守，發數萬人作襃斜道五百餘里。道果便近，而水多湍石，不可漕。</p>
<p id="p10"><a class="gg-link" href="#p10" onclick="return changeColor(this);"></a>其後嚴熊言「臨晉民願穿洛以溉重泉以東萬餘頃故惡地。<span class="style7">師古曰：「臨晉、重泉皆馮翊之縣也。洛即漆沮水。」</span>誠即得水，可令畝十石。」於是爲發卒萬人穿渠，自徵引洛水至商顏下。<span class="style7">應劭曰：「徵在馮翊。商顏，山名也。」師古曰：「徵音懲，即今所謂澄城也。商顏，商山之顏也。謂之顏者，譬人之顏額也，亦猶山領象人之頸領。」</span>岸善崩，<span class="style7">如淳曰：「洛水岸也。」師古曰：「善崩，言憙崩也。」</span>乃鑿井，深者四十餘丈。往往爲井，井下相通行水。水隤以絕商顏，<span class="style7">師古曰：「下流曰隤。」</span>東至山領十餘里閒。井渠之生自此始。穿得龍骨，故名曰龍首渠。作之十餘歲，渠頗通，猶未得其饒。</p>
<p id="p11"><a class="gg-link" href="#p11" onclick="return changeColor(this);"></a>自河決瓠子後二十餘歲，歲因以數不登，而梁楚之地尤甚。上旣封禪，巡祭山川，其明年，乾封少雨。<span class="style7">師古曰：「乾音干。解在郊祀志。」</span>上迺使汲仁、郭昌發卒數萬人塞瓠子決河。於是上以用事萬里沙蹟，還自臨決河，湛白馬玉璧，<span class="style7">師古曰：「湛讀曰沈。沈馬及璧以禮水神也。」</span>令羣臣從官自將軍以下皆負薪寘決河。<span class="style7">師古曰：「寘音大千反。」</span>是時東郡燒草，以故薪柴少，而下淇園之竹以爲揵。<span class="style7">晉灼曰：「淇園，衞之苑也。」如淳曰：「樹竹塞水決之口，稍稍布插按樹之，水稍弱，補令密，謂之揵。以草塞其衷，乃以土填之。有石，以石爲之。」師古曰：「揵音其偃反。」</span>上旣臨河決，悼功之不成，迺作歌曰：</p>
<p id="p12"><a class="gg-link" href="#p12" onclick="return changeColor(this);"></a>　　瓠子決兮將奈何？浩浩洋洋，慮殫爲河。<span class="style7">如淳曰：「殫，盡也。」師古曰：「浩浩洋洋，皆水盛貌。慮猶恐也。浩音胡老反。洋音羊。」</span>殫爲河兮地不得寧，功無已時兮吾山平。<span class="style7">如淳曰：「恐水漸山使平也。」韋昭曰：「鑿山以填河。」師古曰：「韋說是也。已，止也。言用功多不可畢止也。」</span>吾山平兮鉅野溢，<span class="style7">如淳曰：「瓠子決，灌鉅野澤使溢也。」</span>魚弗鬱兮柏冬日。<span class="style7">孟康曰：「鉅野滿溢，則衆魚弗鬱而滋長，迫冬日乃止也。」師古曰：「孟說非也。弗鬱，憂不樂也。水長涌溢，濊濁不清，故魚不樂，又迫於冬日，將甚困也。柏讀與迫同。弗音佛。」</span>正道㢮兮離常流，<span class="style7">晉灼曰：「言河道皆弛壞。」</span>蛟龍騁兮放遠游。歸舊川兮神哉沛，<span class="style7">臣瓚曰：「水還舊道，則群害消除，神祐滂沛也。」師古曰：「沛音普大反。」</span>不封禪兮安知外！<span class="style7">師古曰：「言不因巡狩封禪而出，則不知關外有此水。」</span>皇謂河公兮何不仁，<span class="style7">張晏曰：「皇，武帝也。河公，河伯也。」</span>泛濫不止兮愁吾人！齧桑浮兮淮、泗滿，<span class="style7">如淳曰：「齧桑，邑名，爲水所浮漂。」</span>乆不反兮水維緩。<span class="style7">師古曰：「水維，水之綱維也。」</span></p>
<p id="p13"><a class="gg-link" href="#p13" onclick="return changeColor(this);"></a>一曰：</p>
<p id="p14"><a class="gg-link" href="#p14" onclick="return changeColor(this);"></a>　　河湯湯兮激潺湲，<span class="style7">師古曰：「歌有二章，自『河湯湯』以下更是其一，故云一曰也。湯湯，疾貌也。潺湲，激流也。湯音傷。潺音仕連反。湲音于權反。」</span>北渡回兮迅流難。<span class="style7">師古曰：「迅，疾也，音訊。」</span>搴長茭兮湛美玉，<span class="style7">如淳曰：「搴，取也。茭，草也，音郊。一曰，茭，竿也。取長竿樹之，用著石間以塞決河也。」臣瓚曰：「竹葦絙謂之茭也，所以引置土石也。」師古曰：「瓚說是也。搴，拔也。絙，索也。湛美玉者，以祭河也。茭字宜從竹。搴音騫。茭音交，又音爻。湛讀曰沈。絙音工登反。」</span>河公許兮薪不屬。<span class="style7">如淳曰：「旱燒，故薪不足也。」師古曰：「沈玉禮神，但許福祐，但以薪不屬逮，故無功也。屬音之欲反。」</span>薪不屬兮衞人罪，<span class="style7">師古曰：「東郡本衞地，故言此衞人之罪也。」</span>燒蕭條兮噫乎何以御水！<span class="style7">師古曰：「燒草皆盡，故野蕭條然也。噫乎，歎辭也。噫音於期反。」</span>隤林竹兮揵石菑，<span class="style7">師古曰：「隤林竹者，即上所說『下淇園之竹以爲揵』也。石菑者謂臿石立之，然後以土就填塞也。菑亦臿耳，音側其反，義與插同。」</span>宣防塞兮萬福來。</p>
<p id="p15"><a class="gg-link" href="#p15" onclick="return changeColor(this);"></a>於是卒塞瓠子，築宮其上，名曰宣防。而道河北行二渠，復禹舊迹，<span class="style7">師古曰：「道讀曰導。」</span>而梁、楚之地復寧，無水災。</p>
<p id="p16"><a class="gg-link" href="#p16" onclick="return changeColor(this);"></a>自是之後，用事者爭言水利。朔方、西河、河西、酒泉皆引河及川谷以溉田。而關中靈軹、成國、湋渠引諸川，<span class="style7">如淳曰：「地理志『盩厔有靈軹渠』。成國，渠名，在陳倉。湋音韋，水出韋谷。」</span>汝南、九江引淮，東海引鉅定，<span class="style7">臣瓚曰：「鉅定，澤名也。」</span>泰山下引汶水，<span class="style7">師古曰：「汶音問。」</span>皆穿渠爲溉田，各萬餘頃。它小渠及陂山通道者，不可勝言也。<span class="style7">師古曰：「陂山，因山之形也。道，引也。陂音彼義反。道讀曰導。一曰，陂山，遏山之流以爲陂也，音彼皮反。」</span></p>
<p id="p17"><a class="gg-link" href="#p17" onclick="return changeColor(this);"></a>自鄭國渠起，至元鼎六年，百三十六歲，而兒寬爲左內史，奏請穿鑿六輔渠，<span class="style7">師古曰：「在鄭國渠之裏，今尚謂之輔渠，亦曰六渠也。」</span>以益溉鄭國傍高卬之田。<span class="style7">師古曰：「素不得鄭國之溉灌者也。卬謂上向也，讀曰仰。」</span>上曰：「農，天下之本也。泉流灌寖，<span class="style7">師古曰：「寖，古浸字。」</span>所以育五穀也。左、右內史地，名山川原甚衆，細民未知其利，故爲通溝瀆，畜陂澤，<span class="style7">師古曰：「畜讀曰蓄。」</span>所以備旱也。今內史稻田租挈重，不與郡同，<span class="style7">師古曰：「租挈，收田租之約令也。郡謂四方諸郡也。挈音苦計反。」</span>其議減。令吏民勉農，盡地利，平繇行水，勿使失時。」<span class="style7">師古曰：「平繇者，均齊渠堰之力役，謂俱得水利也。繇讀曰徭。」</span></p>
<p id="p18"><a class="gg-link" href="#p18" onclick="return changeColor(this);"></a>後十六歲，太始二年，趙中大夫白公<span class="style7">鄭氏曰：「白，姓。公，爵。時人多相謂爲公。」師古曰：「此時無公爵也，蓋相呼尊老之稱耳。」</span>復奏穿渠。引涇水，首起谷口，尾入櫟陽，<span class="style7">師古曰：「谷口即今雲陽縣治谷是。」</span>注渭中，袤二百里，<span class="style7">師古曰：「袤，長也，音茂。」</span>溉田四千五百餘頃，因名曰白渠。民得其饒，歌之曰：「田於何所？池陽、谷口。鄭國在前，白渠起後。<span class="style7">師古曰：「鄭國興於秦時，故云前。」</span>舉臿爲雲，決渠爲雨。<span class="style7">師古曰：「臿，鍫也，所以開渠者也。」</span>涇水一石，其泥數斗。且溉且糞，長我禾黍。<span class="style7">如淳曰：「水渟淤泥，可以當糞。」</span>衣食京師，億萬之口。」言此兩渠饒也。</p>
<p id="p19"><a class="gg-link" href="#p19" onclick="return changeColor(this);"></a>是時方事匈奴，興功利，言便宜者甚衆。齊人延年上書<span class="style7">師古曰：「史不得其姓。」</span>言：「河出昆侖，經中國，注勃海，是其地埶西北高而東南下也。可案圖書，觀地形，令水工準高下，開大河上領，<span class="style7">晉灼曰：「上領，山頭也。」</span>出之胡中，東注之海。如此，關東長無水災，北邊不憂匈奴，可以省隄防備塞，士卒轉輸，胡寇侵盜，覆軍殺將，暴骨原野之患。天下常備匈奴而不憂百越者，以其水絕壤斷也。此功壹成，萬世大利。」書奏，上壯之，報曰：「延年計議甚深。然河迺大禹之所道也，<span class="style7">師古曰：「道讀曰導。」</span>聖人作事，爲萬世功，通於神明，恐難改更。」</p>
<p id="p20"><a class="gg-link" href="#p20" onclick="return changeColor(this);"></a>自塞宣房後，河復北決於館陶，分爲屯氏河，<span class="style7">師古曰：「屯音大門反。而隋室分析州縣，誤以爲毛氏河，乃置毛州，失之甚矣。」</span>東北經魏郡、清河、信都、勃海入海，廣深與大河等，故因其自然，不隄塞也。此開通後，館陶東北四五郡雖時小被水害，而兖州以南六郡無水憂。宣帝地節中，光祿大夫郭昌使行河。北曲三所水流之埶皆邪直貝丘縣。<span class="style7">師古曰：「直，當也。」</span>恐水盛，隄防不能禁，迺各更穿渠，直東，經東郡界中，不令北曲。渠通利，百姓安之。元帝永光五年，河決清河靈鳴犢口，<span class="style7">師古曰：「清河之靈縣鳴犢河口也。」</span>而屯氏河絕。</p>
<p id="p21"><a class="gg-link" href="#p21" onclick="return changeColor(this);"></a>成帝初，清河都尉馮逡奏言：<span class="style7">師古曰：「逡音七旬反。」</span>「郡承河下流，與兖州東郡分水爲界，城郭所居尤卑下，土壤輕脆易傷。頃所以闊無大害者，以屯氏河通，兩川分流也。<span class="style7">師古曰：「闊，稀也。」</span>今屯氏河塞，靈鳴犢口又溢不利，獨一川兼受數河之任，雖高增隄防，終不能泄。如有霖雨，旬日不霽，必盈溢。<span class="style7">師古曰：「雨止曰霽，音子計反，又音才詣反。」</span>靈鳴犢口在清河東界，所在處下，雖令通利，猶不能爲魏郡、清河減損水害。禹非不愛民力，以地形有埶，故穿九河，今旣滅難明，屯氏河不流行七十餘年，新絕未乆，其處易浚。<span class="style7">師古曰：「浚謂治道之令其深也。浚音峻。」</span>又其口所居高，於以分流殺水力，道里便宜，可復浚以助大河泄暴水，備非常。又地節時郭昌穿直渠，後三歲，河水更從故第二曲閒北可六里，復南合。今其曲埶復邪直具丘，百姓寒心，宜復穿渠東行。不豫修治，北決病四五郡，南決病十餘郡，然後憂之，晚矣。」事下丞相、御史，白博士許商治尚書，善爲筭，能度功用。<span class="style7">師古曰：「白，白於天子也。度音大各反。」</span>遣行視，<span class="style7">師古曰：「行音下更反。」</span>以爲屯氏河盈溢所爲，方用度不足，<span class="style7">師古曰：「言國家少財役。」</span>可且勿浚。</p>
<p id="p22"><a class="gg-link" href="#p22" onclick="return changeColor(this);"></a>後三歲，河果決於館陶及東郡金隄，泛溢兖、豫，入平原、千乘、濟南，凡灌四郡三十二縣，水居地十五萬餘頃，深者三丈，壞敗官亭室廬且四萬所。御史大夫尹忠對方略疏闊，上切責之，忠自殺。遣大司農非調<span class="style7">師古曰：「大司農名非調也。」</span>調均錢穀河決所灌之郡，<span class="style7">師古曰：「令其調發均平錢穀遭水之郡，使存給也。調音徒釣反。」</span>謁者二人發河南以東漕船五百㮴，<span class="style7">師古曰：「一船爲一㮴，音先勞反，其字從木。」</span>徙民避水居丘陵，九萬七千餘口。河隄使者王延世使塞，<span class="style7">師古曰：「命其爲使而塞河也。華陽國志云延世字長叔，犍爲資中人也。」</span>以竹落長四丈，大九圍，盛以小石，兩船夾載而下之。三十六日，河隄成。上曰：「東郡河決，流漂二州，校尉延世隄防三旬立塞。其以五年爲河平元年。卒治河者爲著外繇六月。<span class="style7">如淳曰：「律說，戍邊一歲當罷，若有急，當留守六月。今以卒治河之故，復留六月。」孟康曰：「外繇，戍邊也。治水不復戍邊也。」師古曰：「如、孟二說皆非也。以卒治河有勞，雖執役日近，皆得比繇戍六月也。著謂著於簿籍也。著音竹助反。下云『非受平賈，爲著外繇』，其義亦同。」</span>惟延世長於計策，功費約省，用力日寡，朕甚嘉之。其以延世爲光祿大夫，秩中二千石，賜爵關內侯，黃金百斤。」</p>
<p id="p23"><a class="gg-link" href="#p23" onclick="return changeColor(this);"></a>後二歲，河復決平原，流入濟南、千乘，所壞敗者半建始時，復遣王延世治之。杜欽說大將軍王鳳，以爲「前河決，丞相史楊焉言延世受焉術以塞之，蔽不肯見。今獨任延世，延世見前塞之易，恐其慮害不深。又審如焉言，延世之巧，反不如焉。且水埶各異，不博議利害而任一人，如使不及今冬成，來春桃華水盛，必羨溢，有填淤反壤之害。<span class="style7">師古曰：「月令『仲春之月，始雨水，桃始華』。蓋桃方華時，旣有雨水，川谷冰泮，衆流猥集，波瀾盛長，故謂之桃華水耳。而韓詩傳云『三月桃華水』。反壤者，水塞不通，故令其土壤反還也。羨音弋繕反。淤音於庶反。」</span>如此，數郡種不得下，<span class="style7">師古曰：「種，五穀之子也，音之勇反。」</span>民人流散，盜賊將生，雖重誅延世，無益於事。宜遣焉及將作大匠許商、諫大夫乘馬延年雜作。<span class="style7">孟康曰：「乘馬，姓也。」師古曰：「乘音食證反。」</span>延世與焉必相破壞，深論便宜，以相難極。<span class="style7">師古曰：「壞，毀也，音怪。極，窮也，音居力反。」</span>商、延年皆明計筭，能商功利，<span class="style7">師古曰：「商，度也。」</span>足以分別是非，擇其善而從之，必有成功。」鳳如欽言，白遣焉等作治，六月迺成。復賜延世黃金百斤。治河卒非受平賈者，爲著外繇六月。<span class="style7">蘇林曰：「平賈，以錢取人作卒，顧其時庸之平賈也。」如淳曰：「律說，平賈一月，得錢二千。」師古曰：「賈音價。」</span></p>
<p id="p24"><a class="gg-link" href="#p24" onclick="return changeColor(this);"></a>後九歲，鴻嘉四年，楊焉言「從河上下，患厎柱隘，可鐫廣之。」<span class="style7">師古曰：「鐫謂琢鑿之也，音子全反。」</span>上從其言，使焉鐫之。鐫之裁沒水中，不能去，而令水益湍怒，爲害甚於故。</p>
<p id="p25"><a class="gg-link" href="#p25" onclick="return changeColor(this);"></a>是歲，勃海、清河、信都河水湓溢，<span class="style7">師古曰：「湓，踊也，音普頓反。」</span>灌縣邑三十一，敗官亭民舍四萬餘所。河隄都尉許商與丞相史孫禁共行視，圖方略。<span class="style7">師古曰：「圖，謀也。行音下更反。」</span>禁以爲「今河溢之害數倍於前決平原時。今可決平原金隄閒，開通大河，令入故篤馬河。<span class="style7">韋昭曰：「在平原縣。」</span>至海五百餘里，水道浚利，又乾三郡水地，得美田且二十餘萬頃，足以償所開傷民田廬處，又省吏卒治隄救水，歲三萬人以上。」許商以爲「古說九河之名，有徒駭、胡蘇、鬲津，今見在成平、東光、鬲界中。<span class="style7">師古曰：「此九河之三也。徒駭在成平，胡蘇在東光，鬲津在鬲。成平、東光屬勃海，鬲屬平原。徒駭者，言禹治此河，用功極衆，故人徒驚駭也。胡蘇，下流急疾之貌也。鬲津，言其陿小，可鬲以爲津而度也。鬲與隔同。」</span>自鬲以北至徒駭閒，相去二百餘里，今河雖數移徙，不離此域。孫禁所欲開者，在九河南篤馬河，失水之迹，處埶平夷，旱則淤絕，水則爲敗，不可許。」公卿皆從商言。先是，谷永以爲「河，中國之經瀆，<span class="style7">師古曰：「經，常也。」</span>聖王興則出圖書，王道廢則竭絕。今潰溢橫流，漂沒陵阜，異之大者也。修政以應之，災變自除。」是時李尋、解光亦言「陰氣盛則水爲之長，故一日之間，晝減夜增，江河滿溢，所謂水不潤下，雖常於卑下之地，猶日月變見於朔望，明天道有因而作也。衆庶見王延世蒙重賞，競言便巧，不可用。議者常欲求索九河故迹而穿之，今因其自決，可且勿塞，以觀水埶。河欲居之，當稍自成川，跳出沙土，然後順天心而圖之，必有成功，而用財力寡。」於是遂止不塞。滿昌、師丹等數言百姓可哀，上數遣使者處業振贍之。<span class="style7">師古曰：「處業，謂安處之使得其居業。」</span></p>
<p id="p26"><a class="gg-link" href="#p26" onclick="return changeColor(this);"></a>哀帝初，平當使領河隄，<span class="style7">師古曰：「爲使而領其事。」</span>奏言「九河今皆寘滅，桉經義治水，有決河深川，<span class="style7">師古曰：「決，分泄也。深，浚治也。」</span>而無隄防雍塞之文。<span class="style7">師古曰：「雍讀曰壅。」</span>河從魏郡以東，北多溢決，水迹難以分明。四海之衆不可誣，宜博求能浚川疏河者。」下丞相孔光、大司空何武，奏請部刺史、三輔、三河、弘農太守舉吏民能者，莫有應書。待詔賈讓奏言：</p>
<p id="p27"><a class="gg-link" href="#p27" onclick="return changeColor(this);"></a>　　治河有上中下策。古者立國居民，疆理土地，必遺川澤之分，度水埶所不及。<span class="style7">師古曰：「遺，留也。度，計也。言川澤水所流聚之處，皆留而置之，不以爲居邑而妄墾殖，必計水所不及，然後居而田之也。分音扶問反。度音大各反。」</span>大川無防，小水得入，陂障卑下，以爲汙澤，<span class="style7">師古曰：「停水曰汙，音一胡反。」</span>使秋水多，得有所休息，左右游波，寬緩而不迫。夫土之有川，猶人之有口也。治土而防其川，猶止兒啼而塞其口，豈不遽止，然其死可立而待也。<span class="style7">師古曰：「遽，速也，音其庶反。」</span>故曰：「善爲川者，決之使道；<span class="style7">師古曰：「道讀曰導。導，通引也。」</span>善爲民者，宣之使言。」蓋隄防之作，近起戰國，雍防百川，<span class="style7">師古曰：「雍讀曰壅。」</span>各以自利。齊與趙、魏，以河爲竟。<span class="style7">師古曰：「竟讀曰境。」</span>趙、魏瀕山，<span class="style7">師古曰：「瀕山，猶言以山爲邊界也。」師古曰：「瀕音頻，又音賔。」</span>齊地卑下，作隄去河二十五里。河水東抵齊隄，則西泛趙、魏，趙、魏亦爲隄去河二十五里。雖非其正，水尚有所遊盪。時至而去，則填淤肥美，民耕田之。或乆無害，稍築室宅，遂成聚落。大水時至漂沒，則更起隄防以自救，稍去其城郭，排水澤而居之，湛溺自其宜也。<span class="style7">師古曰：「湛讀曰沈。」</span>今隄防陿者去水數百步，遠者數里。近黎陽南故大金隄，從河西西北行，至西山南頭，迺折東，與東山相屬。<span class="style7">師古曰：「屬，連及也，音之欲反。」</span>民居金隄東，爲廬舍，住十餘歲更起隄，從東山南頭直南與故大隄會。又內黃界中有澤，方數十里，環之有隄，<span class="style7">師古曰：「環，繞也。」</span>往十餘歲太守以賦民，<span class="style7">師古曰：「以隄中之地給與民。」</span>民今起廬舍其中，此臣親所見者也。東郡白馬故大隄亦復數重，民皆居其間。從黎陽北盡魏界，故大隄去河遠者數十里，內亦數重，此皆前世所排也。河從河內北至黎陽爲石隄，激使東抵東郡平剛；<span class="style7">師古曰：「激者，聚石於隄旁衝要之處，所以激去其水也。激音工歷反。」</span>又爲石隄，使西北抵黎陽、觀下；<span class="style7">師古曰：「觀，縣名也，音工喚反。」</span>又爲石隄，使東北抵東郡津北；又爲石隄，使西北抵魏郡昭陽；又爲石隄，激使東北。百餘里間，河再西三東，迫阸如此，不得安息。</p>
<p id="p28"><a class="gg-link" href="#p28" onclick="return changeColor(this);"></a>　　今行上策，徙兾州之民當水衝者，決黎陽遮害亭，放河使北入海。河西薄大山，東薄金隄，埶不能遠泛濫，朞月自定。難者將曰：「若如此，敗壞城郭田廬冢墓以萬數，百姓怨恨。」昔大禹治水，山陵當路者毀之，故鑿龍門，辟伊闕，<span class="style7">師古曰：「辟讀曰闢。闢，開也。」</span>析厎柱，<span class="style7">師古曰：「析，分也。」</span>破碣石，墮斷天地之性。<span class="style7">師古曰：「墮，毀也，音火規反。」</span>此迺人功所造，何足言也！今瀕河十郡治隄歲費且萬萬，及其大決，所殘無數。如出數年治河之費，以業所徙之民，遵古聖之法，定山川之位，使神人各處其所，而不相奸。<span class="style7">師古曰：「奸音干。」</span>且以大漢方制萬里，豈其與水爭咫尺之地哉？此功一立，河定民安，千載無患，故謂之上策。</p>
<p id="p29"><a class="gg-link" href="#p29" onclick="return changeColor(this);"></a>　　若迺多穿漕渠於兾州地，使民得以溉田，分殺水怒，雖非聖人法，然亦救敗術也。難者將曰：「河水高於平地，歲增隄防，猶尚決溢，不可以開渠。」臣竊桉視遮害亭西十八里，至淇水口，迺有金隄，高一丈。自是東，地稍下，隄稍高，至遮害亭，高四五丈。往五六歲，河水大盛，增丈七尺，壞黎陽南郭門，入至隄下。<span class="style7">如淳曰：「然則隄在郭內也。」臣瓚曰：「謂水從郭南門入，北門出，而至隄也。」師古曰：「瓚說是也。」</span>水未踰隄二尺所，從隄上北望，河高出民屋，百姓皆走上山。水留十三日，隄潰，吏民塞之。臣循隄上，行視水埶，<span class="style7">師古曰：「行音下更反。」</span>南七十餘里，至淇口，水適至隄半，計出地上五尺所。今可從淇口以東爲石隄，多張水門。初元中，遮害亭下河去隄足數十步，至今四十餘歲，適至隄足。由是言之，其地堅矣。恐議者疑河大川難禁制，滎陽漕渠足以卜之，<span class="style7">如淳曰：「今礫谿口是也。言作水門通水流，不爲害也。」師古曰：「礫谿，谿名，即水經所云沛水東通礫谿者。」</span>其水門但用木與土耳，今據堅地作石隄，埶必完安。兾州渠首盡當卬此水門。治渠非穿地也，<span class="style7">師古曰：「卬音牛向反。」</span>但爲東方一隄，北行三百餘里，入漳水中，其西因山足高地，諸渠皆往往股引取之；<span class="style7">如淳曰：「股，支別也。」</span>旱則開東方下水門溉兾州，水則開西方高門分河流。通渠有三利，不通有三害。民常罷於救水，半失作業；<span class="style7">師古曰：「此一害也。罷讀曰疲。」</span>水行地上，湊潤上徹，民則病溼氣，木皆立枯，鹵不生穀；<span class="style7">師古曰：「此二害。」</span>決溢有敗，爲魚鼈食：此三害也。若有渠溉，則鹽鹵下溼，填淤加肥；<span class="style7">師古曰：「此一利。」</span>故種禾麥，更爲秔稻，高田五倍，下田十倍；<span class="style7">師古曰：「此二利也。秔謂稻之不粘者也，音庚。」</span>轉漕舟船之便：此三利也。今瀕河隄吏卒郡數千人，伐買薪石之費歲數千萬，足以通渠成水門；又民利其溉灌，相率治渠，雖勞不罷。<span class="style7">師古曰：「罷讀曰疲。」</span>民田適治，河隄亦成，此誠富國安民，興利除害，支數百歲，故謂之中策。</p>
<p id="p30"><a class="gg-link" href="#p30" onclick="return changeColor(this);"></a>　　若迺繕完故隄，增卑倍薄，勞費無已，數逢其害，此最下策也。</p>
<p id="p31"><a class="gg-link" href="#p31" onclick="return changeColor(this);"></a>王莽時，徵能治河者以百數，其大略異者，長水校尉平陵關並<span class="style7">師古曰：「桓譚新論云並字子陽，材智通達也。」</span>言：「河決率常於平原、東郡左右，其地形下而土疏惡。聞禹治河時，本空此地，以爲水猥，盛則放溢，<span class="style7">師古曰：「猥，多也。」</span>少稍自索，<span class="style7">師古曰：「索，盡也，音先各反。」</span>雖時易處，猶不能離此。上古難識，近察秦漢以來，河決曹、衞之域，其南北不過百八十里者，可空此地，勿以爲官亭民室而已。」大司馬史長安張戎<span class="style7">師古曰：「新論云字仲功，習溉灌事也。」</span>言：「水性就下，行疾則自刮除成空而稍深。河水重濁，號爲一石水而六斗泥。今西方諸郡，以至京師東行，民皆引河、渭山川水溉田。春夏乾燥，少水時也，故使河流遟，貯淤而稍淺；雨多水暴至，則溢決。而國家數隄塞之，稍益高於平地，猶築垣而居水也。可各順從其性，毋復灌溉，則百川流行，水道自利，無溢決之害矣。」御史臨淮韓牧<span class="style7">師古曰：「新論云字子台，善水事。」</span>以爲「可略於禹貢九河處穿之，縱不能爲九，但爲四五，宜有益。」大司空掾王橫<span class="style7">師古曰：「橫字平中，琅邪人。見儒林傳。中讀曰仲。」</span>言：「河入勃海，勃海地高於韓牧所欲穿處。往者天甞連雨，東北風，海水溢，西南出，濅數百里，九河之地已爲海所漸矣。<span class="style7">師古曰：「漸，濅也，讀如本字，又音子廉反。」</span>禹之行河水，本隨西山下東北去。<span class="style7">師古曰：「行謂通流也。」</span>周譜云定王五年河徙，<span class="style7">如淳曰：「譜音補，世統譜諜也。」</span>則今所行非禹之所穿也。又秦攻魏，決河灌其都，決處遂大，不可復補。宜卻徙完平處，更開空，<span class="style7">師古曰：「空猶穿。」</span>使緣西山足乘高地而東北入海，迺無水災。」沛郡桓譚爲司空掾，典其議，爲甄豐言：「凡此數者，必有一是。宜詳考驗，皆可豫見，計定然後舉事，費不過數億萬，亦可以事諸浮食無產業民。<span class="style7">師古曰：「事謂役使也。」</span>空居與行役，同當衣食；衣食縣官，而爲之作，迺兩便，<span class="style7">師古曰：「言無產業之人，端居無爲，及發行力役，俱須衣食耳。今縣官給其衣食，而使修治河水，是爲公私兩便也。」</span>可以上繼禹功，下除民疾。」王莽時，但崇空語，無施行者。</p>
<p id="p32"><a class="gg-link" href="#p32" onclick="return changeColor(this);"></a>贊曰：古人有言：「微禹之功，吾其魚乎！」<span class="style7">師古曰：「左氏傳載周大夫劉定公之辭也。言無禹治水之功，則天下之人皆爲魚鼈耳。」</span>中國川原以百數，莫著於四瀆，而河爲宗。孔子曰：「多聞而志之，知之次也。」<span class="style7">師古曰：「論語稱孔子之言曰『多聞擇其善者而從之，多見而志之，知之次也。』志，記也，字亦作識，音式兾反。」</span>國之利害，故備論其事。</p>
</div>
<!-- end .main --></div>
<!-- end #main --></div>
</div>
</body></html>