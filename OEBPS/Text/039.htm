<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷三十九・蕭何曹參傳第九</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷三十九・蕭何曹參傳第九</h1>
<hr/>
<p id="p0"><a class="gg-link" href="#p0" onclick="return changeColor(this);"></a>蕭何，沛人也。以文毋害為沛主吏掾。<span class="style7">服虔曰：「為人解通，無嫉害也。」應劭曰：「雖為文吏，而不刻害也。」蘇林曰：「毋害，若言無比也。一曰，害，勝也，無能勝害之者。」晉灼曰：「酷吏傳趙禹為丞相亞夫吏，府中皆稱其廉，然亞夫不任，曰：『極知禹無害，然文深，不可以居大府。』蘇說是也。」師古曰：「害，傷也，無人能傷害之者。蘇、晉兩說皆得其意，服、應非也。」</span>高祖為布衣時，數以吏事護高祖。高祖為亭長，常佑之。<span class="style7">師古曰：「佑，助也。言居家時，為何所護，及為亭長，何又擁助也。」</span>高祖以吏繇咸陽，<span class="style7">師古曰：「繇讀曰傜。傜，伇也。」</span>吏皆送奉錢三，何獨以五。<span class="style7">師古曰：「出錢以資行，他人皆三百，何獨五百。奉音扶用反。」</span>秦御史監郡者，與從事辨之。<span class="style7">張晏曰：「何與共事備辨，明何素有方略也。」蘇林曰：「辟何與從事也。秦時無刺史，以御史監郡。」師古曰：「二說皆同。」</span>何迺給泗水卒史事，<span class="style7">師古曰：「泗水郡，沛所屬也。何為郡卒史。」</span>弟一。<span class="style7">師古曰：「課最上。」</span>秦御史欲入言徵何，何固請，得毋行。<span class="style7">孟康曰：「當還入相秦事，故召何也。」師古曰：「此說非也。御史以何明辨，欲因入奏事之次，言於朝廷，徵何用之。何心不願，以情固請，而御史止，故得不行也。」</span></p>
<p id="p1"><a class="gg-link" href="#p1" onclick="return changeColor(this);"></a>及高祖起為沛公，何甞為丞督事。<span class="style7">師古曰：「督謂監視之也。何為沛丞，專督衆事。」</span>沛公至咸陽，諸將皆爭走金帛財物之府分之，<span class="style7">師古曰：「走謂趣向之，音奏。」</span>何獨先入收秦丞相御史律令圖書臧之。沛公具知天下阸塞，戶口多少，彊弱處，民所疾苦者，以何得秦圖書也。</p>
<p id="p2"><a class="gg-link" href="#p2" onclick="return changeColor(this);"></a>初，諸侯相與約，先入關破秦者王其地。沛公旣先定秦，項羽後至，欲攻沛公，沛公謝之得解。羽遂屠燒咸陽，與范增謀曰：「巴蜀道險，秦之遷民皆居蜀。」迺曰：「蜀漢亦關中地也。」故立沛公為漢王，而三分關中地，王秦降將以距漢王。漢王怒，欲謀攻項羽。周勃、灌嬰、樊噲皆勸之，何諫之曰：「雖王漢中之惡，不猶愈於死乎？」<span class="style7">師古曰：「愈，勝也。」</span>漢王曰：「何為乃死也？」何曰：「今衆弗如，百戰百敗，不死何為？周書曰『天予不取，反受其咎』。<span class="style7">師古曰：「周書者，本與尚書同類，蓋孔子所刪百篇之外，劉向所奏有七十一篇。」</span>語曰『天漢』，其稱甚美。<span class="style7">孟康曰：「語，古語也。言地之有漢，若天之有河漢，名號休美。」臣瓚曰：「流俗語云『天漢』，其言常以漢配天，此美名也。」師古曰：「瓚說是也。天漢，河漢也。」</span>夫能詘於一人之下，而信於萬乘之上者，湯武是也。<span class="style7">師古曰：「信讀曰伸，古通用字。」</span>臣願大王王漢中，養其民以致賢人，收用巴蜀，還定三秦，天下可圖也。」漢王曰：「善。」乃遂就國，以何為丞相。何進韓信，漢王以為大將軍，說漢王令引兵東定三秦。語在信傳。</p>
<p id="p3"><a class="gg-link" href="#p3" onclick="return changeColor(this);"></a>何以丞相留收巴蜀，填撫諭告，<span class="style7">師古曰：「填音竹刃反。」</span>使給軍食。漢二年，漢王與諸侯擊楚，何守關中，侍太子，治櫟陽。為令約束，立宗廟、社稷、宮室、縣邑，輒奏，上可許以從事；<span class="style7">師古曰：「可其所奏，許其所請，依以行事。」</span>即不及奏，輒以便宜施行，上來以聞。<span class="style7">應劭曰：「上來還，乃以所為聞也。」</span>計戶轉漕給軍，漢王數失軍遯去，何常興關中卒，輒補缺。上以此剸屬任何關中事。<span class="style7">師古曰：「剸讀與專同，又音章阮反。此即言專聲之急上者也，又俗語猶然。他皆類此。屬音之欲反。」</span></p>
<p id="p4"><a class="gg-link" href="#p4" onclick="return changeColor(this);"></a>漢三年，與項羽相距京、索間，<span class="style7">師古曰：「索音山客反。」</span>上數使使勞苦丞相。<span class="style7">師古曰：「勞音來到反。次下亦同。」</span>鮑生謂何曰：<span class="style7">師古曰：「鮑生，當時有識之士，姓鮑而為諸生也。」</span>「今王暴衣露蓋，數勞苦君者，有疑君心。為君計，莫若遣君子孫昆弟能勝兵者悉詣軍所，上益信君。」於是何從其計，漢王大說。<span class="style7">師古曰：「說讀曰悅。」</span></p>
<p id="p5"><a class="gg-link" href="#p5" onclick="return changeColor(this);"></a>漢五年，已殺項羽，即皇帝位，論功行封，群臣爭功，歲餘不決。上以何功最盛，先封為酇侯，<span class="style7">文穎曰：「音贊。」師古曰：「先封何者，謂諸功臣舊未爵者，何最在前封也。酇屬南陽，解在高紀。」</span>食邑八千戶。功臣皆曰：「臣等身被堅執兵，多者百餘戰，少者數十合，攻城略地，大小各有差。今蕭何未有汗馬之勞，徒持文墨議論，不戰，顧居臣等上，何也？」<span class="style7">師古曰：「顧猶反也。」</span>上曰：「諸君知獵乎？」曰：「知之。」「知獵狗乎？」曰：「知之。」上曰：「夫獵，追殺獸者狗也，而發縱指示獸處者人也。<span class="style7">師古曰：「發縱，謂解紲而放之也。指示者，以手指示之，今俗言放狗。縱音子用反，而讀者乃為蹤蹟之蹤，非也。書本皆不為蹤字。自有逐蹤之狗，不待人發也。」</span>今諸君徒能走得獸耳，功狗也；至如蕭何，發縱指示，功人也。且諸君獨以身從我，多者三兩人；蕭何舉宗數十人皆隨我，功不可忘也！」羣臣後皆莫敢言。</p>
<p id="p6"><a class="gg-link" href="#p6" onclick="return changeColor(this);"></a>列侯畢已受封，奏位次，皆曰：「平陽侯曹參身被七十創，攻城略地，功最多，宜第一。」上已橈功臣多封何，<span class="style7">應劭曰：「橈，屈也。」師古曰：「音女敎反。」</span>至位次未有以復難之，然心欲何第一。關內侯鄂秋時為謁者，進曰：「羣臣議皆誤。夫曹參雖有野戰略地之功，此特一時之事。夫上與楚相距五歲，失軍亡衆，跳身遯者數矣，<span class="style7">師古曰：「跳身，謂輕身走出也。」</span>然蕭何常從關中遣軍補其處。非上所詔令召，而數萬衆會上乏絕者數矣。夫漢與楚相守滎陽數年，軍無見糧，<span class="style7">師古曰：「無見在之糧。」</span>蕭何轉漕關中，給食不乏。陛下雖數亡山東，蕭何常全關中待陛下，此萬世功也。今雖無曹參等百數，何缺於漢？<span class="style7">師古曰：「數音所具反。」</span>漢得之不必待以全。柰何欲以一旦之功加萬世之功哉！蕭何當第一，曹參次之。」上曰：「善。」於是乃令何第一，賜帶劔履上殿，入朝不趨。上曰：「吾聞進賢受上賞，蕭何功雖高，待鄂君迺得明。」於是因鄂秋故所食關內侯邑二千戶，封為安平侯。是日，悉封何父母兄弟十餘人，皆食邑。乃益封何二千戶，「以甞繇咸陽時，何送我獨贏錢二也」。<span class="style7">師古曰：「贏，餘也。二謂二百也。衆人送皆三百，何獨五百，故云贏二也。」</span></p>
<p id="p7"><a class="gg-link" href="#p7" onclick="return changeColor(this);"></a>陳豨反，上自將，至邯鄲。而韓信謀反關中。呂后用何計誅信。語在信傳。上已聞誅信，使使拜丞相為相國，益封五千戶，令卒五百人一都尉為相國衞。諸君皆賀，召平獨弔。<span class="style7">師古曰：「召讀曰邵。」</span>召平者，故秦東陵侯。秦破，為布衣，貧，種瓜長安城東，瓜美，故世謂「東陵瓜」，從召平始也。平謂何曰：「禍自此始矣。上暴露於外，而君守於內，非被矢石之難，而益君封置衞者，以今者淮陰新反於中，有疑君心。夫置衞衞君，非以寵君。<span class="style7">師古曰：「恐其為變，故守衞之。」</span>願君讓封勿受，悉以家私財佐軍。」何從其計，上說。<span class="style7">師古曰：「說讀曰悅。」</span></p>
<p id="p8"><a class="gg-link" href="#p8" onclick="return changeColor(this);"></a>其秋，黥布反，上自將軍擊之，數使使問相國何為。<span class="style7">師古曰：「問其居守，何所營為。」</span>曰：「為上在軍，拊循勉百姓，悉所有佐軍，如陳豨時。」<span class="style7">師古曰：「悉，盡也，盡所有糧食資用出以佐軍也。」</span>客又說何曰：「君滅族不乆矣。夫君位為相國，功第一，不可復加。然君初入關，本得百姓心，十餘年矣。皆附君，尚復孳孳得民和。<span class="style7">師古曰：「孳字與孜同。孜孜，言不怠也。」</span>上所謂數問君，畏君傾動關中。今君胡不多買田地，賤貰貣以自汙？上心必安。」<span class="style7">師古曰：「貰，賒也。貣音土得反。」</span>於是何從其計，上乃大說。<span class="style7">師古曰：「說讀曰悅。」</span></p>
<p id="p9"><a class="gg-link" href="#p9" onclick="return changeColor(this);"></a>上罷布軍歸，民道遮行，<span class="style7">師古曰：「在道上遮天子行。」</span>上書言相國彊賤買民田宅數千人。上至，何謁。上笑曰：「今相國迺利民！」民所上書皆以與何，曰：「君自謝民。」後何為民請曰：「長安地陿，上林中多空地，棄，願令民得入田，毋收稾為獸食。」<span class="style7">師古曰：「稾，禾稈也。言恣人田之，不收其稾稅也。稾音工老反。稈音工旱反。」</span>上大怒曰：「相國多受賈人財物，為請吾苑！」乃下何廷尉，械繫之。數日，王衞尉侍，<span class="style7">如淳曰：「百官公卿表『衞尉王氏』，無名字。」師古曰：「史失之也。侍謂侍天子也。」</span>前問曰：「相國胡大罪，陛下繫之暴也？」<span class="style7">師古曰：「前問，謂進而請也。胡，何也。」</span>上曰：「吾聞李斯相秦皇帝，有善歸主，有惡自予。今相國多受賈豎金，為請吾苑，以自媚於民。<span class="style7">師古曰：「媚，愛也，求愛於民。」</span>故繫治之。」王衞尉曰：「夫職事苟有便於民而請之，真宰相事也。陛下柰何乃疑相國受賈民錢乎！且陛下距楚數歲，陳豨、黥布反時，陛下自將往，當是時相國守關中，關中搖足則關西非陛下有也。相國不以此時為利，乃利賈人之金乎？且秦以不聞其過亡天下，夫李斯之分過，又何足法哉！陛下何疑宰相之淺也！」上不懌。<span class="style7">師古曰：「懌，悅也。感衞尉之言，故慚悔而不悅也。」</span>是日，使使持節赦出何。何年老，素恭謹，徒跣入謝。上曰：「相國休矣！<span class="style7">師古曰：「令出外自休息。」</span>相國為民請吾苑不許，我不過為桀紂主，而相國為賢相。吾故繫相國，欲令百姓聞吾過。」</p>
<p id="p10"><a class="gg-link" href="#p10" onclick="return changeColor(this);"></a>高祖崩，何事惠帝。何病，上親自臨視何疾，因問曰：「君即百歲後，誰可代君？」對曰：「知臣莫如主。」帝曰：「曹參何如？」何頓首曰：「帝得之矣。何死不恨矣！」</p>
<p id="p11"><a class="gg-link" href="#p11" onclick="return changeColor(this);"></a>何買田宅必居窮辟處，<span class="style7">師古曰：「辟讀曰僻。僻，隱也。」</span>為家不治垣屋。<span class="style7">師古曰：「垣，牆也。」</span>曰：「令後世賢，師吾儉；不賢，毋為埶家所奪。」</p>
<p id="p12"><a class="gg-link" href="#p12" onclick="return changeColor(this);"></a>孝惠二年，何薨，謚曰文終侯。子祿嗣，薨，無子。高后迺封何夫人同為酇侯，小子延為筑陽侯。<span class="style7">師古曰：「酇及筑陽皆南陽縣也。今其地並屬襄州。筑音逐。」</span>孝文元年，罷同，更封延為酇侯。薨，子遺嗣。薨，無子。文帝復以遺弟則嗣，有罪免。景帝二年，制詔御史：「故相國蕭何，高皇帝大功臣，所與為天下也。<span class="style7">師古曰：「為，治也。亦曰共造其功業。」</span>今其祀絕，朕甚憐之。其以武陽縣戶二千封何孫嘉為列侯。」嘉，則弟也。薨，子勝嗣，後有罪免。武帝元狩中，復下詔御史：「以酇戶二千四百封何曾孫慶為酇侯，布告天下，令明知朕報蕭相國德也。」慶，則子也。薨，子壽成嗣，坐為太常犧牲瘦免。宣帝時，詔丞相御史求問蕭相國後在者，得玄孫建世等十一人，復下詔以酇戶二千封建世為酇侯。傳子至孫獲，坐使奴殺人減死論。成帝時，復封何玄孫之子南䜌長喜為酇侯。<span class="style7">蘇林曰：「䜌音人足攣躃之攣，鉅鹿縣名也。」師古曰：「喜為此縣之長。」</span>傳子至曾孫，王莽敗乃絕。</p>
<p id="p13"><a class="gg-link" href="#p13" onclick="return changeColor(this);"></a>曹參，沛人也。秦時為獄掾，而蕭何為主吏，居縣為豪吏矣。<span class="style7">師古曰：「言參及蕭何為吏之豪長也。」</span>高祖為沛公也，參以中涓從。<span class="style7">如淳曰：「中涓，如中謁者也。」師古曰：「涓，絜也，言其在內主知絜清灑埽之事，蓋親近左右也。」</span>擊胡陵、方與，<span class="style7">師古曰：「音房豫。」</span>攻秦監公軍，大破之。<span class="style7">孟康曰：「監，御史監郡者。公，名也。」晉灼曰：「按高紀名平也。秦一郡置守尉監三人。」師古曰：「公者，時人尊稱之耳。晉說是也。」</span>東下薛，擊泗水守軍薛郭西。復攻胡陵，取之。徙守方與。方與反為魏，擊之。豐反為魏，攻之。賜爵七大夫。北擊司馬欣軍碭東，取狐父、祁善置。<span class="style7">文穎曰：「善置，置名也。」晉灼曰：「祁音坻。」師古曰：「狐父、祁，二縣名也。祁音鉅夷反，又音十夷反。父音甫。置若今之驛也。」</span>又攻下邑以西，至虞，擊秦將章邯車騎。攻轅戚及亢父，<span class="style7">師古曰：「亢父音抗甫。」</span>先登。遷為五大夫。北救東阿，擊章邯軍，陷陳，追至濮陽。攻定陶，取臨濟。南救雍丘，擊李由軍，破之，殺李由，虜秦候一人。章邯破殺項梁也，沛公與項羽引兵而東。楚懷王以沛公為碭郡長，將碭郡兵。於是乃封參執帛，<span class="style7">鄭氏曰：「楚爵也。」張晏曰：「孤卿也。」</span>號曰建成君。遷為戚公，屬碭郡。<span class="style7">師古曰：「為戚縣之令。」</span></p>
<p id="p14"><a class="gg-link" href="#p14" onclick="return changeColor(this);"></a>其後從攻東郡尉軍，破之成武南。擊王離軍成陽南，又攻杠里，大破之。追北，西至開封，擊趙賁軍，破之，<span class="style7">師古曰：「賁音奔。」</span>圍趙賁開封城中。西擊秦將楊熊軍於曲遇，<span class="style7">師古曰：「曲音丘羽反。遇音顒。」</span>破之，虜秦司馬及御史各一人。遷為執珪。<span class="style7">張晏曰：「侯伯執珪，以朝位比之。」如淳曰：「呂氏春秋『得五員者位執珪』，古爵名也。」</span>從西攻陽武，下轘轅、緱氏，絕河津。擊趙賁軍尸北，破之。<span class="style7">孟康曰：「尸鄉之北。」</span>從南攻犨，與南陽守齮戰陽城郭東，<span class="style7">應劭曰：「今堵陽。」</span>陷陳，取宛，虜齮，定南陽郡。<span class="style7">師古曰：「高紀言『南陽守齮降，封為殷侯』，而此傳言虜齮，紀傳不同，疑傳誤。」</span>從西攻武關、嶢關，取之。<span class="style7">師古曰：「嶢音堯。」</span>前攻秦軍藍田南，又夜擊其北軍，大破之，遂至咸陽，破秦。</p>
<p id="p15"><a class="gg-link" href="#p15" onclick="return changeColor(this);"></a>項羽至，以沛公為漢王。漢王封參為建成侯。從至漢中，遷為將軍。從還定三秦，攻下辨、故道、<span class="style7">鄧展曰：「武都二縣也。」</span>雍、斄。<span class="style7">蘇林曰：「右扶風二縣也。斄音胎。」</span>擊章平軍於好畤南，破之，圍好畤，取壤鄉。<span class="style7">文穎曰：「壤，地名也。」</span>擊三秦軍壤東及高櫟，破之。<span class="style7">師古曰：「櫟音歷。」</span>復圍章平，平出好畤走。因擊趙賁、內史保軍，破之。東取咸陽，更名曰新城。參將兵守景陵二十三日，<span class="style7">孟康曰：「縣名也。」</span>三秦使章平等攻參，參出擊，大破之。賜食邑於寧秦。<span class="style7">蘇林曰：「今華陰。」</span>以將軍引兵圍章邯廢丘；以中尉從漢王出臨晉關。至河內，下脩武，度圍津，<span class="style7">師古曰：「在東郡。」</span>東擊龍且、項佗定陶，破之。<span class="style7">師古曰：「且音子餘反。佗音徒何反。」</span>東取碭、蕭、彭城。擊項籍軍，漢軍大敗走。參以中尉圍取雍丘。王武反於外黃，程處反於燕，<span class="style7">服虔曰：「皆漢將。」師古曰：「燕，東郡之縣，故南燕國。音一千反。」</span>往擊，盡破之。柱天侯反於衍氏，進破取衍氏。擊羽嬰於昆陽，追至葉。<span class="style7">師古曰：「葉，南陽縣也，音式涉反。」</span>還攻武彊，<span class="style7">師古曰：「武彊城在陽武。」</span>因至滎陽。參自漢中為將軍中尉，從擊諸侯，及項王敗，還至滎陽。<span class="style7">師古曰：「敗謂戰彭城而敗。」</span></p>
<p id="p16"><a class="gg-link" href="#p16" onclick="return changeColor(this);"></a>漢二年，拜為假左丞相，入屯兵關中。月餘，魏王豹反，以假丞相別與韓信東攻魏將孫遬東張，<span class="style7">蘇林曰：「東張屬河東。」師古曰：「遬，古速字。」</span>大破之。因攻安邑，得魏將王襄。擊魏王於曲陽，追至東垣，生獲魏王豹。取平陽，得豹母妻子，盡定魏地，凡五十二縣。賜食邑平陽。因從韓信擊趙相國夏說軍於鄔東，<span class="style7">蘇林曰：「鄔，太原縣也。」師古曰：「說讀曰悅。鄔音一戶反，又音乙據反。」</span>大破之，斬夏說。韓信與故常山王張耳引兵下井陘，擊成安君陳餘，而令參還圍趙別將戚公於鄔城中。戚公出走，追斬之。迺引兵詣漢王在所。韓信已破趙，為相國，東擊齊，參以左丞相屬焉。攻破齊歷下軍，遂取臨淄。還定濟北郡，收著、漯陰、平原、鬲、盧。<span class="style7">師古曰：「五縣名也。時未有濟北郡，史追書之耳。著音竹庶反，又音直庶反。漯音它合反。鬲與隔同。」</span>已而從韓信擊龍且軍於上假密，<span class="style7">文穎曰：「或以為高密。」</span>大破之，斬龍且，虜亞將周蘭。<span class="style7">師古曰：「亞將，次將也。」</span>定齊郡，凡得七十縣。得故齊王田廣相田光，其守相許章，及故將軍田旣。<span class="style7">師古曰：「守相，為相居守者。」</span>韓信立為齊王，引兵東詣陳，與漢王共破項羽，而參留平齊未服者。</p>
<p id="p17"><a class="gg-link" href="#p17" onclick="return changeColor(this);"></a>漢王即皇帝位，韓信徙為楚王。參歸相印焉。高祖以長子肥為齊王，而以參為相國。高祖六年，與諸侯剖符，賜參爵列侯，食邑平陽萬六百三十戶，世世勿絕。</p>
<p id="p18"><a class="gg-link" href="#p18" onclick="return changeColor(this);"></a>參以齊相國擊陳豨將張春，破之。黥布反，參從悼惠王將車騎十二萬，與高祖會擊黥布軍，大破之。南至蘄，還定竹邑、相、蕭、留。<span class="style7">師古曰：「四縣名。」</span></p>
<p id="p19"><a class="gg-link" href="#p19" onclick="return changeColor(this);"></a>參功：凡下二國，縣百二十二；得王二人，相三人，將軍六人，大莫嚻、郡守、司馬、候、御史各一人。<span class="style7">如淳曰：「嚻音敖。」張晏曰：「莫敖，楚卿號也。時近六國，故有令尹、莫敖之官。」</span></p>
<p id="p20"><a class="gg-link" href="#p20" onclick="return changeColor(this);"></a>孝惠元年，除諸侯相國法，更以參為齊丞相。參之相齊，齊七十城。天下初定，悼惠王富於春秋，參盡召長老諸先生，問所以安集百姓。而齊故諸儒以百數，<span class="style7">師古曰：「數音所具反。」</span>言人人殊，參未知所定。聞膠西有蓋公，<span class="style7">師古曰：「蓋音古盍反。」</span>善治黃老言，<span class="style7">張晏曰：「黃帝、老子之書。」</span>使人厚幣請之。旣見蓋公，蓋公為言治道貴清靜而民自定，推此類具言之。參於是避正堂，舍蓋公焉。<span class="style7">師古曰：「舍，止也。」</span>其治要用黃老術，故相齊九年，齊國安集，大稱賢相。</p>
<p id="p21"><a class="gg-link" href="#p21" onclick="return changeColor(this);"></a>蕭何薨，參聞之，告舍人趣治行，<span class="style7">師古曰：「舍人猶家人也，一說私屬官主家事者也。趣讀曰促，謂速也。治行，謂脩治行裝也。」</span>「吾且入相。」居無何，使者果召參。參去，屬其後相<span class="style7">師古曰：「屬音之欲反。」</span>曰：「以齊獄市為寄，慎勿擾也。」後相曰：「治無大於此者乎？」參曰：「不然。夫獄市者，所以并容也，今君擾之，姦人安所容乎？吾是以先之。」<span class="style7">孟康曰：「夫獄市者，兼受善惡，若窮極姦人，姦人無所容竄，久且為亂。秦人極刑而天下畔，孝武峻法而獄繁，此其効也。」師古曰：「老子云『我無為，民自化；我好靜，民自正。』參欲以道化為本，不欲擾其末也。」</span></p>
<p id="p22"><a class="gg-link" href="#p22" onclick="return changeColor(this);"></a>始參微時，與蕭何善，及為宰相，有隙。<span class="style7">師古曰：「參自以戰鬬功多，而封賞每在何後，故怨何也。」</span>至何且死，所推賢唯參。參代何為相國，舉事無所變更，壹遵何之約束。<span class="style7">師古曰：「舉，皆也，言凡事皆無變改。」</span>擇郡國吏長大，<span class="style7">孟康曰：「取年長大者。」</span>訥於文辭，謹厚長者，即召除為丞相史。吏言文刻深，欲務聲名，輒斥去之。<span class="style7">師古曰：「斥，卻也。」</span>日夜飲酒。卿大夫以下吏及賔客見參不事事，<span class="style7">如淳曰：「不事丞相之事。」</span>來者皆欲有言。至者，參輒飲以醇酒，<span class="style7">師古曰：「醇酒不澆，謂厚酒也。」</span>度之欲有言，復飲酒，醉而後去，<span class="style7">師古曰：「度音大各反。飲音於禁反。」</span>終莫得開說，<span class="style7">如淳曰：「開謂有所啟白。」</span>以為常。</p>
<p id="p23"><a class="gg-link" href="#p23" onclick="return changeColor(this);"></a>相舍後園近吏舍，吏舍日飲歌呼。<span class="style7">師古曰：「呼音火故反。其下並同。」</span>從吏患之，無如何，<span class="style7">師古曰：「從吏，吏之常從相者也。從音材用反。」</span>迺請參遊後園。聞吏醉歌呼，從吏幸相國召按之。乃反取酒張坐飲，<span class="style7">師古曰：「張設坐席而飲也。坐音才卧反。」</span>大歌呼與相和。</p>
<p id="p24"><a class="gg-link" href="#p24" onclick="return changeColor(this);"></a>參見人之有細過，掩匿覆蓋之，府中無事。</p>
<p id="p25"><a class="gg-link" href="#p25" onclick="return changeColor(this);"></a>參子窋為中大夫。<span class="style7">師古曰：「窋音張律反。」</span>惠帝怪相國不治事，以為「豈少朕與？」<span class="style7">師古曰：「言豈以我為年少故也。與讀曰歟。」</span>迺謂窋曰：「女歸，試私從容問乃父<span class="style7">師古曰：「乃，汝也。」</span>曰：『高帝新棄群臣，帝富於春秋，君為相國，日飲，無所請事，何以憂天下？』然無言吾告女也。」窋旣洗沐歸，時閒，自從其所諫參。<span class="style7">師古曰：「間謂空隙也。自從其所，猶言自出其意也。」</span>參怒而笞之二百，曰：「趣入侍，<span class="style7">師古曰：「趣讀曰促。」</span>天下事非乃所當言也。」至朝時，帝讓參<span class="style7">師古曰：「讓，責也。」</span>曰：「與窋胡治乎？<span class="style7">師古曰：「胡，何也。言共窋為何治也。治音丈吏反。」</span>乃者我使諫君也。」<span class="style7">師古曰：「乃者猶言曩者。」</span>參免冠謝曰：「陛下自察聖武孰與高皇帝？」上曰：「朕乃安敢望先帝！」參曰：「陛下觀參孰與蕭何賢？」上曰：「君似不及也。」參曰：「陛下言之是也。且高皇帝與蕭何定天下，法令旣明具，陛下垂拱，參等守職，遵而勿失，不亦可乎？」惠帝曰：「善。君休矣！」<span class="style7">師古曰：「且令出休息。」</span></p>
<p id="p26"><a class="gg-link" href="#p26" onclick="return changeColor(this);"></a>參為相國三年，薨，謚曰懿侯。百姓歌之曰：「蕭何為法，講若畫一；<span class="style7">文穎曰：「講或作較。」師古曰：「講，和也。畫一，言整齊也。」</span>曹參代之，守而勿失。載其清靖，民以寧壹。」<span class="style7">師古曰：「載猶乘也。」</span></p>
<p id="p27"><a class="gg-link" href="#p27" onclick="return changeColor(this);"></a>窋嗣侯，高后時至御史大夫。傳國至曾孫襄，武帝時為將軍，擊匈奴，薨。子宗嗣，有罪，完為城旦。至哀帝時，乃封參玄孫之孫本始為平陽侯，二千戶，王莽時薨。子宏嗣，建武中先降河北，封平陽侯。至今八侯。</p>
<p id="p28"><a class="gg-link" href="#p28" onclick="return changeColor(this);"></a>贊曰：蕭何、曹參皆起秦刀筆吏，<span class="style7">師古曰：「刀所以削書也，古者用簡牒，故吏皆以刀筆自隨也。」</span>當時錄錄未有竒節。<span class="style7">師古曰：「錄錄猶鹿鹿，言在凡庶之中也。」</span>漢興，依日月之末光，<span class="style7">師古曰：「易文言云『聖人作而萬物覩』，又曰『見龍在田，天下文明』。贊言何、參值漢初興，故以日月為喻耳。」</span>何以信謹守管籥，參與韓信俱征伐。<span class="style7">師古曰：「高祖出征，何每居守，故言守管籥。」</span>天下旣定，因民之疾秦法，順流與之更始，二人同心，遂安海內。淮陰、黥布等已滅，唯何、參擅功名，位冠羣后，聲施後世，<span class="style7">師古曰：「冠謂居其首。」</span>為一代之宗臣，<span class="style7">師古曰：「言為後世之所尊仰，故曰宗臣也。」</span>慶流曲裔，盛矣哉！</p>
</div>
<!-- end .main --></div>
<!-- end #main --></div>
</div>
</body></html>