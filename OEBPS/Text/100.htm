<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><!--[endif]__--><!--[if IE 7]>    <html class="ie7 oldie"> <![endif]--><!--[if IE 8]>    <html class="ie8 oldie"> <![endif]--><!--[if gt IE 8]><!--><head>
<!--<![endif]-->


<meta content="width=device-width, initial-scale=1" name="viewport"/>
<title id="toc_1">二十四史-漢書-卷一百上‧敘傳第七十上 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>


<!-- 
若要深入了解檔案頂端 html 標籤周圍的條件式註解:
paulirish.com/2008/conditional-stylesheets-vs-css-hacks-answer-neither/

如果您使用自訂的 Modernizr 組建 (http://www.modernizr.com/)，請執行下列動作:
* 在這裡將連結插入您的 js
* 將下列連結移至 html5shiv
* 將「no-js」類別新增至頂端的 html 標籤
* 如果您在 Modernizr 組建中包含 MQ Polyfill，也可以將連結移至 respond.min.js 
-->
<!--[if lt IE 9]>
<script src="//html5shiv.googlecode.com/svn/trunk/html5.js"></script>
<![endif]-->


</head>
<body>

<div class="gridContainer clearfix">

<div id="Main"><div class="main">
 <div class="feature">
　　<h5>漢書</h5>　　
	<span class="style9">卷一百上 ‧ 敘傳第七十上</span>
<hr/>
<p class="style7">師古曰：「叙漢書以後分為下卷。」</p>
<p>班氏之先，與楚同姓，令尹子文之後也。子文初生，棄於瞢中，而虎乳之。<span class="style7">師古曰：「瞢，雲瞢澤也。春秋左氏傳曰『楚若敖娶於䢵，生鬬伯比。若敖卒，從其母畜於䢵，淫於䢵子之女，生子文焉。䢵夫人使棄諸瞢中，獸乳之。䢵子田，見之，懼而歸，夫人以告，遂使收之。』瞢與夢同，並音莫風反，又音莫鳳反。」</span>楚人謂乳「穀」，謂虎「於檡」，<span class="style7">如淳曰：「穀音構。牛羊乳汁曰構。」師古曰：「穀讀如本字，又音乃苟反。於音烏。檡字或作菟，並音塗。」</span>故名穀於檡，字子文。楚人謂虎「班」，其子以為號。<span class="style7">師古曰：「子文之子鬬班，亦為楚令尹。」</span>秦之滅楚，遷晉、代之閒，因氏焉。<span class="style7">師古曰：「遂以班為姓。」</span></p>
<p>始皇之末，班壹避墬於樓煩，<span class="style7">師古曰：「墬，古地字。樓煩，鴈門之縣。」</span>致馬牛羊數千羣。值漢初定，與民無禁，當孝惠、高后時，以財雄邊，<span class="style7">師古曰：「國家不設衣服車旗之禁，故班氏以多財而為邊地之雄豪。」</span>出入弋獵，旌旗鼓吹，年百餘歲，以壽終，故北方多以「壹」為字者。<span class="style7">師古曰：「馬邑人聶壹之類也。今流俗書本多改此傳壹字為懿，非也。」</span></p>
<p>壹生孺。孺為任俠，州郡歌之。孺生長，官至上谷守。長生回，以茂材為長子令。<span class="style7">師古曰：「上黨之縣。長讀如本字。」</span>回生況，舉孝廉為郎，積功勞，至上河農都尉，<span class="style7">師古曰：「上河，地名。農都尉者，典農事。」</span>大司農奏課連最，入為左曹越騎校尉。成帝之初，女為倢伃，致仕就第，貲累千金，徙昌陵。昌陵後罷，大臣名家皆占數于長安。<span class="style7">師古曰：「占，度也。自隱度家之口數而著名籍也。占音之贍反。」</span></p>
<p>況生三子：伯、斿、稺。伯少受詩於師丹。大將軍王鳳薦伯宜勸學，召見宴昵殿，<span class="style7">張晏曰：「親戚宴飲會同之殿。」</span>容貌甚麗，誦說有法，拜為中常侍。時上方鄉學，<span class="style7">師古曰：「鄉讀曰嚮。」</span>鄭寬中、張禹朝夕入說尚書、論語於金華殿中，<span class="style7">師古曰：「金華殿在未央宮。」</span>詔伯受焉。旣通大義，又講異同於許商，遷奉車都尉。數年，金華之業絕，出與王、許子弟為羣，在於綺襦紈絝之間，非其好也。<span class="style7">晉灼曰：「白綺之襦，冰紈之絝也。」師古曰：「紈，素也。綺，今細綾也。並貴戚子弟之服。」</span></p>
<p>家本北邊，志節忼慨，數求使匈奴。河平中，單于來朝，上使伯持節迎於塞下。會定襄大姓石、李羣輩報，殺追捕吏，<span class="style7">師古曰：「報私怨而殺人，吏追捕之，又殺吏。」</span>伯上狀，因自請願試守期月。<span class="style7">師古曰：「欲守定襄太守。期音基。」</span>上遣侍中中郎將王舜馳傳代伯護單于，<span class="style7">師古曰：「傳音張戀反。」</span>并奉璽書印綬，即拜伯為定襄太守。<span class="style7">師古曰：「即，就也，就其所居而拜。」</span>定襄聞伯素貴，年少，自請治劇，畏其下車作威，吏民竦息。伯至，請問耆老父祖故人有舊恩者，<span class="style7">師古曰：「請，召也。」</span>迎延滿堂，日為供具，<span class="style7">師古曰：「酒食之具也。供音居用反。」</span>執子孫禮。郡中益弛。<span class="style7">師古曰：「弛，解也。見伯不用威刑，故自解縱。」</span>諸所賔禮皆名豪，懷恩醉酒，共諫伯宜頗攝錄盜賊，具言本謀亡匿處。伯曰：「是所望於父師矣。」<span class="style7">師古曰：「齒為諸父，尊之如師，故曰父師。」</span>迺召屬縣長吏，選精進掾史，<span class="style7">師古曰：「精明而進趨也。」</span>分部收捕，<span class="style7">師古曰：「分音扶問反。」</span>及它隱伏，旬日盡得。郡中震㮚，咸稱神明。<span class="style7">師古曰：「㮚，古栗字。」</span>歲餘，上徵伯。伯上書願過故郡上父祖冢。有詔，太守都尉以下會。<span class="style7">師古曰：「同赴其所。」</span>因召宗族，各以親踈加恩施，散數百金。北州以為榮，長老紀焉。<span class="style7">師古曰：「紀，記也。」</span>道病中風，<span class="style7">師古曰：「中，傷也，為風所傷。」</span>旣至，以侍中光祿大夫養病，<span class="style7">師古曰：「受其秩奉而在家自養也。」</span>賞賜甚厚，數年未能起。</p>
<p>會許皇后廢，班倢伃供養東宮，<span class="style7">師古曰：「元后，成帝母。」</span>進侍者李平為倢伃，而趙飛燕為皇后，伯遂稱篤。久之，上出過臨候伯，伯惶恐，起眡事。<span class="style7">師古曰：「眡，古視字。」</span></p>
<p>自大將軍薨後，<span class="style7">師古曰：「王鳳。」</span>富平、定陵侯張放、淳于長等始愛幸，出為微行，行則同輿執轡；入侍禁中，設宴飲之會，及趙、李諸侍中皆引滿舉白，<span class="style7">服虔曰：「舉滿桮，有餘白瀝者，罰之也。」孟康曰：「舉白，見驗飲酒盡不也。」師古曰：「謂引取滿觴而飲，飲訖，舉觴告白盡不也。一說，白者，罰爵之名也。飲有不盡者，則以此爵罰之。魏文侯與大夫飲酒，令曰：『不釂者，浮以大白。』於是公乘不仁舉白浮君者也。」</span>談关大噱。<span class="style7">師古曰：「关，古笑字也。噱噱，笑聲也。音其略反。或曰，噱謂唇口之中，大笑則見，此說非。」</span>時乘輿幄坐張畫屏風，<span class="style7">師古曰：「坐音材卧反。」</span>畫紂醉踞妲己作長夜之樂。上以伯新起，數目禮之，<span class="style7">師古曰：「目視而敬之。」</span>因顧指畫而問伯：「紂為無道，至於是虖？」伯對曰：「書云『迺用婦人之言』，<span class="style7">師古曰：「今文尚書泰誓之辭。」</span>何有踞肆於朝？<span class="style7">師古曰：「肆，放也，陳也。」</span>所謂衆惡歸之，不如是之甚者也。」<span class="style7">師古曰：「論語稱孔子曰：『紂之不善，不如是之甚也。是以君子惡居下流，天下之惡皆歸焉。』故伯引此為言。」</span>上曰：「苟不若此，此圖何戒？」伯曰：「『沈湎于酒』，微子所以告去也；<span class="style7">師古曰：「微子，殷之卿士，封於微，爵稱子也。殷紂錯亂天命，微子作誥，告箕子、比干而去紂。其誥曰：『用沈酗于酒，用亂敗厥德于下。我其發出狂，吾家耄遜于荒。』事見尚書微子篇。」</span>『式號式謼』，大雅所以流連也。<span class="style7">師古曰：「大雅蕩之詩曰：『式號式謼，俾晝作夜。』言醉酒號呼，以晝為夜也。流連，言作詩之人嗟歎，而泣涕流連也。而說者乃以流連為荒亡，蓋失之矣。大雅所以流連，不謂飲酒之人也。謼音火故反。」</span>詩書淫亂之戒，其原皆在於酒。」上迺喟然歎曰：「吾久不見班生，今日復聞讜言！」<span class="style7">師古曰：「讜言，善言也，音黨。」</span>放等不懌，<span class="style7">師古曰：「懌，悅也，音亦。」</span>稍自引起更衣，因罷出。時長信庭林表適使來，聞見之。<span class="style7">孟康曰：「長信，太后宮名也。庭林表，宮中婦人官名也。」師古曰：「長信宮庭之林表也。林表官名耳，庭非官稱也。」</span></p>
<p>後上朝東宮，太后泣曰：「帝閒顏色瘦黑，<span class="style7">師古曰：「閒謂比日也。」</span>班侍中本大將軍所舉，宜寵異之，益求其比，<span class="style7">師古曰：「比，類也，音必寐反。」</span>以輔聖德。宜遣富平侯且就國。」上曰：「諾。」車騎將軍王音聞之，以風丞相御史<span class="style7">師古曰：「風讀曰諷。」</span>奏富平侯罪過，上迺出放為邊都尉。後復徵。又，太后與上書曰：「前所道尚未效，<span class="style7">張晏曰：「謂上所言『班侍中本大將軍所舉，宜寵異之』。」</span>富平侯反復來，其能默虖？」<span class="style7">如淳曰：「富平侯張放復來，太后安能默然不以為言。」</span>上謝曰：「請今奉詔。」是時許商為少府，師丹為光祿勳，上於是引商、丹入為光祿大夫，伯遷水衡都尉，與兩師並侍中，<span class="style7">如淳曰：「兩師，許商、師丹。」</span>皆秩中二千石。每朝東宮，常從；及有大政，俱使諭指於公卿。上亦稍厭游宴，復脩經書之業，太后甚悅。丞相方進復奏，富平侯竟就國。會伯病卒，年三十八，朝廷愍惜焉。</p>
<p>斿博學有俊材，左將軍史丹舉賢良方正，以對策為議郎，遷諫大夫、右曹中郎將，與劉向校祕書。每奏事，<span class="style7">師古曰：「斿每奏校書之事。」</span>斿以選受詔進讀羣書。<span class="style7">師古曰：「於天子前讀書。」</span>上器其能，賜以祕書之副。時書不布，<span class="style7">師古曰：「謂不出之於群下。」</span>自東平思王以叔父求太史公、諸子書，大將軍白不許。語在東平王傳。<span class="style7">師古曰：「此言東平王求書不得，而斿獲賜祕書，明見寵異。」</span>斿亦早卒，有子曰嗣，顯名當世。</p>
<p>稺少為黃門郎中常侍，方直自守。成帝季年，立定陶王為太子，數遣中盾請問近臣，<span class="style7">師古曰：「盾讀曰允。百官表云詹事之屬官也。漢舊儀云秩四百石，主徼巡宮中。」</span>稺獨不敢荅。<span class="style7">師古曰：「言其慎。」</span>哀帝即位，出稺為西河屬國都尉，遷廣平相。</p>
<p>王莽少與稺兄弟同列友善，兄事斿而弟畜稺。<span class="style7">師古曰：「事斿如兄，遇稺如弟。」</span>斿之卒也，脩緦麻，賻賵甚厚。<span class="style7">師古曰：「送終者布帛曰賻，車馬曰賵。賻音附。賵音芳鳳反。」</span>平帝即位，太后臨朝，莽秉政，方欲文致太平，<span class="style7">師古曰：「言欲以文敎致太平。」</span>使使者分行風俗，采頌聲，<span class="style7">師古曰：「行音下更反。」</span>而稺無所上。<span class="style7">師古曰：「不稱符瑞及歌頌。」</span>琅邪太守公孫閎言災害於公府，大司空甄豐遣屬馳至兩郡諷吏民，<span class="style7">師古曰：「遣言祥應而隱除災害。」</span>而劾閎空造不祥，稺絕嘉應，嫉害聖政，皆不道。太后曰：「不宣德美，宜與言災害者異罰。且後宮賢家，我所哀也。」<span class="style7">師古曰：「班倢伃有賢德，故哀閔其家。」</span>閎獨下獄誅。稺懼，上書陳恩謝罪，願歸相印，入補延陵園郎，太后許焉。食故祿終身。由是班氏不顯莽朝，亦不罹咎。<span class="style7">師古曰：「罹。遭也。」</span></p>
<p>初，成帝性寬，進入直言，是以王音、翟方進等繩法舉過，<span class="style7">師古曰：「論天子之過失。」</span>而劉向、杜鄴、王章、朱雲之徒肆意犯上，<span class="style7">師古曰：「肆，極也。」</span>故自帝師安昌侯，諸舅大將軍兄弟及公卿大夫、後宮外屬史許之家有貴寵者，莫不被文傷詆。<span class="style7">師古曰：「詆，毀也，音丁禮反。」</span>唯谷永甞言「建始、河平之際，許、班之貴，傾動前朝，熏灼四方，賞賜無量，空虛內臧，女寵至極，不可尚矣；今之後起，天所不饗，什倍於前。」永指以駮譏趙、李，亦無閒云。<span class="style7">師古曰：「雖谷永甞有此言，而意專在趙、李耳。自餘劉向之徒，又皆不論班氏也。閒，非也，音居莧反。」</span></p>
<p>稺生彪。彪字叔皮，幼與從兄嗣共遊學，家有賜書，內足於財，好古之士自遠方至，父黨楊子雲以下莫不造門。<span class="style7">師古曰：「造，至也，音千到反。」</span></p>
<p>嗣雖脩儒學，然貴老嚴之術。<span class="style7">師古曰：「老，老子也。嚴，莊周也。」</span>桓生欲借其書，<span class="style7">師古曰：「桓譚。」</span>嗣報曰：「若夫嚴子者，絕聖棄智，脩生保真，清虛澹泊，歸之自然，<span class="style7">師古曰：「澹泊，安靜也。澹音徒濫反。泊音步各反，又音魄。」</span>獨師友造化，而不為世俗所役者也。漁釣於一壑，則萬物不奸其志；<span class="style7">師古曰：「奸，犯也，音干。」</span>栖遟於一丘，則天下不易其樂。不絓聖人之罔，<span class="style7">師古曰：「絓讀與挂同。聖人謂周、孔也。」</span>不齅驕君之餌，<span class="style7">應劭曰：「齅音六畜之畜。」師古曰：「齅，古嗅字也。餌謂爵祿。君所以制使其臣，亦猶釣魚之設餌也。」</span>蕩然肆志，<span class="style7">師古曰：「肆，放也。」</span>談者不得而名焉，故可貴也。今吾子已貫仁誼之羈絆，繫名聲之韁鎻，<span class="style7">師古曰：「韁，如馬韁也，音薑。」</span>伏周、孔之軌躅，<span class="style7">鄭氏曰：「躅，跡也。三輔謂牛蹄處為躅。」師古曰：「躅音丈欲反。」</span>馳顏、閔之極摯，<span class="style7">劉德曰：「摯，至也，人行之所極至。」</span>旣繫攣於世敎矣，何用大道為自眩曜？<span class="style7">師古曰：「言用老子、莊周之道何為？但欲以名自炫曜耳。眩音州縣之縣。」</span>昔有學步於邯鄲者。曾未得其髣髴，又復失其故步，遂匍匐而歸耳！<span class="style7">師古曰：「匍音扶。匐音蒲北反。」</span>恐似此類，故不進。」<span class="style7">師古曰：「言不與其書。」</span>嗣之行己持論如此。</p>
<p>叔皮唯聖人之道然後盡心焉。<span class="style7">張晏曰：「固不欲言父諱，舉其字耳。」</span>年二十，遭王莽敗，世祖即位於兾州。時隗嚻據壟擁衆，招輯英俊，<span class="style7">師古曰：「輯與集同。」</span>而公孫述稱帝於蜀漢，天下雲擾，<span class="style7">師古曰：「言盜賊擾亂如雲而起。」</span>大者連州郡，小者據縣邑。嚻問彪曰：「徃者周亡，戰國並爭，天下分裂，數世然後迺定，其抑者從橫之事復起於今乎？<span class="style7">師古曰：「抑，語辭。」</span>將承運迭興在於一人也？<span class="style7">師古曰：「迭，互也，音大結反。」</span>願先生論之。」對曰：「周之廢興與漢異。昔周立爵五等，諸侯從政，<span class="style7">師古曰：「言諸侯之國各別為政。」</span>本根旣微，枝葉強大，<span class="style7">師古曰：「本根謂王室也。枝葉謂諸侯。」</span>故其末流有從橫之事，其埶然也。漢家承秦之制，並立郡縣，主有專己之威，臣無百年之柄，至於成帝，假借外家，<span class="style7">師古曰：「假音工暇反。借音子夜反。」</span>哀、平短祚，國嗣三絕，危自上起，傷不及下。故王氏之貴，傾擅朝庭，能竊號位，而不根於民。<span class="style7">師古曰：「言無據援。」</span>是以即真之後，天下莫不引領而歎，十餘年間，外內騷擾，遠近俱發，假號雲合，咸稱劉氏，不謀同辭。方今雄桀帶州城者，皆無七國世業之資。詩云：『皇矣上帝，臨下有赫，鑒觀四方，求民之莫。』<span class="style7">師古曰：「大雅皇矣之詩也。皇，大也。上帝，天也。莫，定也。言大矣天之視下，赫然甚明，監察衆國，求人所定而授之。」</span>今民皆謳吟思漢，鄉仰劉氏，已可知矣。」<span class="style7">師古曰：「鄉讀曰嚮。」</span>嚻曰：「先生言周、漢之埶，可也，至於但見愚民習識劉氏姓號之故，而謂漢家復興，疏矣！昔秦失其鹿，劉季逐而掎之，<span class="style7">師古曰：「掎，偏持其足也。音居蟻反。」</span>時民復知漢虖！」旣感嚻言，又𢚓狂狡之不息，迺著王命論以救時難。其辭曰：</p>
<p>　　昔在帝堯之禪曰：「咨爾舜，天之歷數在爾躬。」舜亦以命禹。<span class="style7">師古曰：「事見論語。」</span>臮于稷𢍆，<span class="style7">師古曰：「𢍆讀與禼同，字本作偰。」</span>咸佐唐虞，光濟四海，弈世載德，<span class="style7">師古曰：「載，乘也。言相因不絕。」</span>至于湯武，而有天下。雖其遭遇異時，禪代不同，至乎應天順民，其揆一也。<span class="style7">師古曰：「言堯舜以文德相禪，湯武以征伐代興，各上應天命，下順人心。」</span>是故劉氏承堯之祚，氏族之世，著乎春秋。<span class="style7">師古曰：「謂士會歸晉，其處者為劉氏。」</span>唐據火德，而漢紹之，始起沛澤，則神母夜號，以章赤帝之符。由是言之，帝王之祚，必有明聖顯懿之德，豐功厚利積絫之業，<span class="style7">師古曰：「絫，古累宇。」</span>然後精誠通於神明，流澤加於生民，故能為鬼神所福饗，天下所歸徃，未見運世無本，功德不紀，<span class="style7">師古曰：「不紀，不為人所記。」</span>而得屈起在此位者也。<span class="style7">師古曰：「屈起，特起也。屈音其勿反。」</span>世俗見高祖興於布衣，不達其故，以為適遭暴亂，得奮其劔，游說之士至比天下於逐鹿，幸捷而得之，不知神器有命，不可以智力求也。<span class="style7">劉德曰：「神器，璽也。」李竒曰：「帝王賞罰之柄也。」師古曰：「李說是也。」</span>悲夫！此世所以多亂臣賊子者也。若然者，豈徒闇於天道哉？又不覩之於人事矣！</p>
<p>　　夫餓饉流隷，<span class="style7">師古曰：「隷，賤隷。」</span>飢寒道路，思有裋褐之褻，儋石之畜，<span class="style7">師古曰：「褻謂親身之衣也，音先列反。一說云衣破壞之餘曰褻。儋石，解在蒯通傳，音丁濫反。畜讀曰蓄。」</span>所願不過一金，然終於轉死溝壑。何則？貧窮亦有命也。況虖天子之貴，四海之富，神明之祚，可得而妄處哉？故雖遭罹阸會，竊其權柄，<span class="style7">師古曰：「罹亦遭也。音離。」</span>勇如信、布，彊如梁、籍，成如王莽，然卒潤鑊伏質，亨醢分裂，<span class="style7">師古曰：「質，鍖也，伏於鍖上而斬之也。鍖音竹林反。」</span>又況么䯢，尚不及數子，<span class="style7">鄭氏曰：「䯢音麼，小也。」晉灼曰：「此骨偏䯢之䯢也。」師古曰：「鄭音是也。么、麼，皆微小之稱也。么音一堯反。麼音莫可反。骨偏䯢自音麻，與此義不相合。晉說失之。」</span>而欲闇奸天位者虖！<span class="style7">師古曰：「奸音干。」</span>是故駑蹇之乘不騁千里之塗，燕雀之疇不奮六翮之用，楶梲之材不荷棟梁之任，<span class="style7">師古曰：「楶即薄櫨，所謂枅也。梲，梁上短柱也。楶音節，字亦或作節。梲音之說反。」</span>斗筲之子不秉帝王之重。<span class="style7">師古曰：「斗筲，言小器也，解在公孫劉田傳。筲音山交反。」</span>易曰「鼎折足，覆公餗」，<span class="style7">師古曰：「鼎卦九四爻辭也。餗，食也，音速。」</span>不勝其任也。</p>
<p>　　當秦之末，豪桀共推陳嬰而王之，嬰母止之曰：「自吾為子家婦，而世貧賤，<span class="style7">師古曰：「而，汝也。」</span>卒富貴不祥，不如以兵屬人，<span class="style7">師古曰：「屬，委也，音之欲反。」</span>事成少受其利，不成禍有所歸。」嬰從其言，而陳氏以寧。王陵之母亦見項氏之必亡，而劉氏之將興也。是時陵為漢將，而母獲於楚，有漢使來，陵母見之，謂曰：「願告吾子，漢王長者，必得天下，子謹事之，無有二心。」遂對漢使伏劔而死，以固勉陵。其後果定於漢，陵為宰相封侯。夫以匹婦之明，<span class="style7">師古曰：「凡言匹夫匹婦，謂凡庶之人，一夫一婦當相配匹。」</span>猶能推事理之致，探禍福之機，而全宗祀於無窮，垂策書於春秋，<span class="style7">師古曰：「春秋，史書記事之緫稱。」</span>而況大丈夫之事虖！是故窮達有命，吉凶由人，嬰母知廢，陵母知興，審此四者，帝王之分決矣。<span class="style7">師古曰：「分音扶問反。」</span></p>
<p>　　蓋在高祖，其興也有五：<span class="style7">師古曰：「王命論敘高祖之德，及班氏漢書敘目所稱引，事皆具見本書，不須更解，以穢篇籍。其有辭句隱互，尋覽難知者，則具釋焉。浮汎之說蓋無取也。」</span>一曰帝堯之苗裔，二曰體貌多竒異，三曰神武有徵應，四曰寬明而仁恕，五曰知人善任使。加之以信誠好謀，達於聽受，見善如不及，用人如由己，從諫如順流，趣時如嚮赴；<span class="style7">師古曰：「嚮讀曰響。如響之赴聲也。」</span>當食吐哺，納子房之策；拔足揮洗，揖酈生之說；寤戍卒之言，斷懷土之情；<span class="style7">師古曰：「洛陽近沛，高祖來都關中，故云斷懷土之情也。斷音丁喚反。」</span>高四皓之名，割肌膚之愛；<span class="style7">晉灼曰：「不立戚夫人子。」</span>舉韓信於行陳，收陳平於亡命，英雄陳力，羣策畢舉：此高祖之大略，所以成帝業也。若迺靈瑞符應，又可略聞矣。初劉媼任高祖而夢與神遇，<span class="style7">師古曰：「任謂懷任也。」</span>震電晦冥，有龍蛇之怪。及其長而多靈，有異於衆，是以王、武感物而折券，呂公覩形而進女；秦皇東游以厭其氣，<span class="style7">師古曰：「厭音一葉反。」</span>呂后望雲而知所處；始受命則白蛇分，西入關則五星聚。故淮陰、留侯謂之天授，非人力也。</p>
<p>　　歷古今之得失，驗行事之成敗，稽帝王之世運，考五者之所謂，取舍不厭斯位，符瑞不同斯度，<span class="style7">劉德曰：「厭，當也。」師古曰：「音一涉反。」</span>而苟昧於權利，<span class="style7">師古曰：「昧，貪也。」</span>越次妄據，外不量力，內不知命，則必喪保家之主，失天年之壽，遇折足之凶，伏鈇鉞之誅。<span class="style7">師古曰：「鈇音方于反。」</span>英雄誠知覺寤，畏若禍戒，<span class="style7">師古曰：「若，順也。」</span>超然遠覽，淵然深識，收陵、嬰之明分，絕信、布之覬覦，<span class="style7">師古曰：「分音扶問反。覬音兾。覦音踰。」</span>距逐鹿之瞽說，審神器之有授，毋貪不可幾，為二母之所咲，<span class="style7">師古曰：「不可幾，謂不可庶幾而望也。一說，幾讀曰兾。」</span>則福祚流于子孫，天祿其永終矣。</p>
<p>知隗嚻終不寤，迺避墬於河西。<span class="style7">師古曰：「墬，古地字。」</span>河西大將軍竇融嘉其美德，訪問焉。<span class="style7">師古曰：「每事皆與謀。」</span>舉茂材，為徐令，以病去官。後數應三公之召。仕不為祿，所如不合；<span class="style7">師古曰：「如，往也。不苟得祿，故所往之處，不合其意。」</span>學不為人，博而不俗；言不為華，述而不作。</p>
<p>有子曰固，弱冠而孤，<span class="style7">師古曰：「謂年二十也。」</span>作幽通之賦，以致命遂志。<span class="style7">劉德曰：「致，極也。陳吉凶性命，遂明己之意。」</span>其辭曰：</p>
<p>　　系高頊之玄胄兮，氏中葉之炳靈，<span class="style7">應劭曰：「系，連也。胄，緒也。言己高陽顓頊之連緒也。顓頊北方水位，故稱玄。中葉，謂令尹子文也。虎乳，故曰炳靈。」</span>繇凱風而蟬蛻兮，雄朔野以颺聲。<span class="style7">應劭曰：「凱風，南風也。朔，北方也。言先祖自楚遷北，若蟬之蛻也。」師古曰：「繇讀與由同。由，從也。蛻音稅。颺讀與揚同。」</span>皇十紀而鴻漸兮，有羽儀於上京。<span class="style7">應劭曰：「十紀，漢十世也。」張晏曰：「易曰『鴻漸于陸，其羽可以為儀』。成帝時，班況女為倢伃，父子並在京師為朝臣也。」晉灼曰：「皇，漢皇也。」</span>巨滔天而泯夏兮，考遘愍以行謠，<span class="style7">應劭曰：「巨，王莽字巨君也。」張晏曰：「彪遇王莽之敗，憂思歌謠也。」師古曰：「滔，漫也，言不畏天也。泯，滅也。夏，諸夏也。考，班固自言其父也。遘，遇也。愍，憂也。徒歌曰謠。」</span>終保己而貽則兮，里上仁之所廬。<span class="style7">師古曰：「言其父遭時濁亂，以道自安，終遺盛法而處仁者所居也。論語稱孔子曰：『里仁為美，擇不處仁，焉得智？』故引以為辭。」</span>懿前烈之純淑兮，窮與達其必濟，<span class="style7">師古曰：「固自言美前人之餘業，窮則獨善，達能兼濟也。濟合韻音子齊反。」</span>咨孤矇之眇眇兮，將圮絕而罔階，<span class="style7">師古曰：「眇眇，微細也。圮，毀也。固自言孤弱，懼將毀絕先人之跡，無階路以自成。」</span>豈余身之足殉兮？愇世業之可懷。<span class="style7">師古曰：「殉，營也。愇字與韙同。韙，是也。懷，思也。愇音于匪反。」</span></p>
<p>　　靖潛處以永思兮，經日月而彌遠，匪黨人之敢拾兮，庶斯言之不玷。<span class="style7">蘇林曰：「拾音負拾之拾。」應劭曰：「拾，更也。自謙不敢與鄉人更進也。」師古曰：「靖，古靜字也。拾音其業反。玷，缺也。更音工衡反。」</span>魂焭焭與神交兮，精誠發於宵寐，夢登山而逈眺兮，覿幽人之髣髴，<span class="style7">張晏曰：「幽人，神人也。」師古曰：「覿，見也，音迪。」</span>㩜葛藟而授余兮，<span class="style7">師古曰：「㩜，執取也。言入峻谷者當攀葛藟，可以免於顛墜，猶處時俗者當據道義，然後得用自立。故設此喻，託以夢也。葛藟，蔓也。一說，藟，葛屬也。葛之與藟，皆有蔓焉。㩜音攬。其字從手。藟音力水反。」</span>眷峻谷曰勿隧。昒昕寤而仰思兮，心蒙蒙猶未察，<span class="style7">孟康曰：「昒昕，早旦也。覺寤思念，未知其吉凶也。」師古曰：「昒音忽。昕音欣。」</span>黃神邈而靡質兮，儀遺讖以臆對。<span class="style7">應劭曰：「黃帝善占夢，乆遠無從得問，準其讖書，以意求其象也。賈誼曰『讖言其度』。」應劭曰：「臆，胸臆也。」師古曰：「對，合韻音丁忽反。」</span>曰乘高而𨔺神兮，<span class="style7">師古曰：「登山見神，故曰乘高也。𨔺，遇也，音五故反，又音五各反。」</span>道遐通而不迷，葛緜緜於樛木兮，詠南風以為綏，<span class="style7">應劭曰：「周南國風其詩曰：『南有樛木，葛藟纍之，樂只君子，福履綏之。』師古曰：「樛木，下垂之木也。綏，安也。樛音居虯反。纍音力追反。」</span>蓋惴惴之臨深兮，乃二雅之所祗。<span class="style7">師古曰：「詩小雅小宛之篇曰：『惴惴小心，如臨于谷。』惴惴，恐懼之貌也。小旻篇曰：『戰戰兢兢，如臨深淵，如履薄冰。』言恐墜陷也。故云二雅之所祗。惴音之瑞反。」</span>旣誶爾以吉象兮，又申之以烱戒：<span class="style7">師古曰：「誶，告也。烱，明也。誶音碎。烱音公迥反。」</span>盍孟晉以迨羣兮？辰焂忽其不再。<span class="style7">服虔曰：「盍，何不也。孟，勉也。晉，進也。迨，及也。何不早進仕以及輩也？」師古曰：「辰，時也。焂忽，疾也。言時疾過，不再來也。焂音式六反。」</span></p>
<p>　　承靈訓其虛徐兮，竚盤桓而且俟，<span class="style7">孟康曰：「虛徐，懷疑也。」張晏曰：「竚，乆也。俟，待也。」</span>惟天墬之無窮兮，鱻生民之脢在。<span class="style7">晉灼曰：「鱻，古鮮字也。」應劭曰：「脢，無幾也。」師古曰：「墬，古地字也。鱻，少也。言天地長乆而人壽短促也。鱻音先踐反。」</span>紛屯亶與蹇連兮，何艱多而智寡！<span class="style7">孟康曰：「世艱難多，智者少，故遇禍也。」師古曰：「易屯卦六二爻辭曰『屯如亶如』，蹇卦六四爻辭曰『往蹇來連』，皆謂險難之時也。亶音竹延反。連音力善反。」</span>上聖寤而後拔兮，豈羣黎之所御！<span class="style7">師古曰：「黎，衆也。言上聖之人猶遇紛難，覩機能寤，然後自拔。文王羑里，孔子於匡是也。至於衆庶，豈能豫禦之哉？」</span>昔衞叔之御昆兮，昆為寇而喪予。<span class="style7">孟康曰：「御，迎也。昆，兄也。衞叔武迎兄成公，成公令前驅，射殺之。」師古曰：「御音五駕反。衞叔，解在五行志。」</span>管彎弧欲斃讎兮，讎作后而成己。<span class="style7">師古曰：「謂管仲射桓公中帶鉤，桓公反國，以為相也。」</span>變化故而相詭兮，<span class="style7">師古曰：「詭，違也。」</span>孰云豫其終始！雍造怨而先賞兮，丁繇惠而被戮；<span class="style7">師古曰：「雍，雍齒也。丁，丁公也。繇讀與由同。」</span>㮚取弔于逌吉兮，王膺慶於所慼。<span class="style7">應劭曰：「㮚，孝景姬也，有子而以妬見廢。王，宣帝王婕也，以無子為憂，而以謹敕得母元帝也。」師古曰：「逌，古攸字也。攸亦所也。」</span>畔回宂其若茲兮，北叟頗識其倚伏。<span class="style7">師古曰：「畔，亂貌也。回宂，轉旋之意也。叟，老人稱也。淮南子曰：『北塞上之人，其馬無故亡入胡中，人皆弔之。其父曰：「此何詎不為福？」居數月，其馬將胡駿馬而歸，人皆賀之。對曰：「此何詎不為禍？」家富馬良，其子好騎，墯而折髀，人皆弔之。對曰：「此何詎不為福？」居一年，胡夷大入，丁壯者皆控弦而戰，塞上之人死者十九，此獨以跛之故，父子相保。』老子德經曰：『禍兮福所倚，福兮禍所伏。』故頗識其倚伏。倚音於綺反。」</span>單治裏而外凋兮，張脩襮而內逼，<span class="style7">應劭曰：「單，單豹也，靜居其所，以理五內，處深山，為虎所食。張，張毅也，外修恭敬，斯徒馬圉皆與亢禮，不勝其勞，內熱而死。」師古曰：「襮，表也。單音善。襮音布谷反。」</span>欥中龢為庶幾兮，顏與冉又不得。<span class="style7">師古曰：「欥，古聿字也。龢，古和字也。聿，曰也。曰中和之道可以庶幾免於禍難，而顏回早死，冉耕惡疾，為善之人又不得其報也。」</span>溺招路以從己兮，謂孔氏猶未可，安慆慆而不萉兮，卒隕身虖世旤。<span class="style7">鄧展曰：「慆慆，亂貌也。萉，避也。」師古曰：「溺，桀溺也。路，子路也。論語稱『長沮、桀溺耦而耕，孔子過之，使子路問津焉。桀溺曰：「子，孔丘之徒歟？」對曰：「然。」曰：「慆慆者，天下皆是也。而誰以易之？且而與其從避人之士，豈若從避世之士哉？』言天下皆亂，汝將用誰變易之乎？避人之士謂孔子，避世之士溺自謂也。而子路安之，卒不能避，乃遇蒯瞶之亂，身死敵也。慆音土高反。萉音扶味反，字本作腓，其音同。」</span>游聖門而靡救兮，顧覆醢其何補？<span class="style7">師古曰：「禮記曰：『孔子哭子路於中庭。旣哭，進使者而問故。使者曰；「醢之矣。」遂命覆醢。』賦言子路游於聖人之門，而孔子不能救之以免於難，雖為覆醢，無所補益。」</span>固行行其必凶兮，免盜亂為賴道；<span class="style7">師古曰：「論語稱『閔子侍側，誾誾如也；子路，行行如也。子樂，曰：「若由也，不得其死然。」』又稱『子路曰：「君子尚勇乎？」曰：「君子義以為上。君子有勇而無義為亂，小人有勇而無義為盜。」』賦言子路稟行行之性，其凶必也，所以免為於亂盜者，賴聞道於孔子也。行行，剛強之貌。行音胡浪反。」</span>形氣發于根柢兮，柯葉彙而靈茂。<span class="style7">師古曰：「柢，本也。彙，盛也。靈，善也。言草木本根氣強，則枝葉盛而善美；人之先祖有大功德，則胤緒亦蕃昌也。柢音丁計反。茂合韻音莫口反。」</span>恐网蜽之責景兮，慶未得其云已。<span class="style7">師古曰：「慶，發語辭，讀與羌同。已，止也。莊子云：『网兩問景曰：「曩子行，今子止，曩子坐，今子起，何其無持操歟？」景曰：「吾有待而然。吾所待，又有待而然。」』賦言景之行止皆隨於形，草木枝葉各稟根柢，人之餘慶資以積善，亦猶此也。」</span></p>
<p>　　黎淳耀于高辛兮，芈彊大於南汜；<span class="style7">應劭曰：「黎，楚之先也。醇，美也。高辛，帝嚳之號。羋，楚姓。汜，崖也。」師古曰：「言黎在高辛之時為火正，有美光耀，故其後嗣霸有楚國於南方也。汜，江水之別也，音祀。召南之詩曰『江有汜』。羋音弭。」</span>嬴取威於百儀兮，姜本支虖三止：<span class="style7">應劭曰：「嬴，秦姓也，伯益之後也。伯益為虞，有儀鳥獸百物之功，秦所由取威於六國也。姜，齊姓也。止，禮也。齊，伯夷之後。伯夷為秩宗，典天地人鬼之禮也。」</span>旣仁得其信然兮，卬天路而同軌。<span class="style7">劉德曰：「人道旣然，仰視天道，又同法也。」師古曰：「仁得，謂求仁而得仁。卬讀曰仰。」</span>東厸虐而殲仁兮，王合位虖三五；<span class="style7">應劭曰：「東厸，紂也。殲，盡也。王，武王也。欲合五位三所，即國語歲日月星辰之所在也。」師古曰：「厸，古鄰字也。仁即三仁也。國語稱泠州鳩對景王曰：『昔武王伐殷，歲在鶉火，月在天駟，日在析木之津，辰在斗杓，星在天黿。星與日辰之位皆在北維，顓頊之所建也，我姬氏出自天黿。又析木者，有建星及牽牛焉，則我皇妣大姜之姓。伯陵之後，逢公之所憑神也。歲之所在，則我有周之分野也。月之所在，辰為農祥也，我太祖后稷之所經緯也。王欲合是五位三所而用之。』五位，謂歲日月辰星也。三所，謂逢公所憑神，周分野所在，后稷所經緯也。」</span>戎女烈而喪孝兮，伯徂歸於龍虎：<span class="style7">孟康曰；「伯，晉文公也。歲在卯出，歷十九年，過一周，歲在酉入；卯為龍，酉為虎也。」師古曰：「戎女，驪戎之女，謂驪姬也。烈，酷也。孝謂太子申生也。伯讀曰霸，言文公霸諸侯也。徂，往也。言以龍往出，以獸歸入也。」</span>發還師以成性兮，重醉行而自耦。<span class="style7">師古曰：「發，武王名也。性，命也。武王初觀兵於孟津，八百諸侯不期而會，皆曰紂可伐矣。武王曰：『爾未知天性。』還師二年，紂殺比干，囚箕子，武王乃伐克之，於是成天命也。重謂重耳，晉文公名也。耦，合也。文公初出奔至齊，齊桓公妻之，有馬二十乘。文公欲安之，齊姜乃與子犯謀，醉而遣之。後遂反國，與時會也。」</span>震鱗漦于夏庭兮，帀三正而滅周；<span class="style7">應劭曰：「易震為龍，鱗蟲之長也。漦，沬也。」師古曰：「謂襃姒也，解在五行志。三正，歷夏、殷、周也。漦音丑之反。正音之盈反。」</span>巽羽化于宣宮兮，彌五辟而成災。<span class="style7">應劭曰：「易巽為雞，羽蟲也。宣帝時，未央宮路軨廄中雌雞化為雄，元后統政之祥也。至平帝，歷五世而王莽篡位。」</span></p>
<p>　　道悠長而世短兮，敻冥默而不周，<span class="style7">劉德曰：「敻，遠也。周，至也。冥默，玄深不可通至也。」</span>胥仍物而鬼諏兮，迺窮宙而達幽。<span class="style7">應劭曰：「胥，須也。仍，因也。諏，謀也。易曰：『人謀鬼謀，百姓與能。』往古來今曰宙。聖人須因卜筮，然後謀鬼神，極古今，通幽微也。」</span>媯巢姜於孺筮兮，旦筭祀于挈龜。<span class="style7">應劭曰：「媯，陳姓也。巢，居也。姜，齊姓也。孺，少也。陳完少時，其父厲公使周史卜，得居有齊國之卦也。」李竒曰：「筭，數也。祀，年也。周公卜居洛，得世三十，年七百也。」師古曰：「挈，刻也。詩大雅綿綿之篇曰『爰挈我龜』，言刻開之，灼而卜之。挈音口計反。」</span>宣、曹興敗於下夢兮，魯、衞名謚於銘謠。<span class="style7">應劭曰：「周宣王牧人夢衆魚與旟旐之祥，而中興。曹伯陽國人夢衆君子立于社宮，謀亡曹，而曹亡也。」孟康曰：「魯文成之世，童謠言『稠父喪勞，宋父以驕』。後昭公名稠，遂死於野井。定公名宋，即位而驕。衞靈公掘地得石槨，其銘曰『靈公』，遂以為謚。」</span>妣聆<img alt="a0202" src="../Images/a0202.jpg"/>而刻石兮，許相理而鞠條。<span class="style7">應劭曰：「妣，叔向之母也。石，叔向之子也。聽其啼聲刻，知其後必滅羊舌氏。許負相周亞夫，從理入口，當餓死。鞠，窮也。條，亞夫所封也。」師古曰：「鞠，告也。」</span>道混成而自然兮，術同原而分流。<span class="style7">師古曰：「大道混壹，歸於自然，人之所趨雖有流別，本則同耳。」</span>神先心以定命兮，命隨行以消息。<span class="style7">師古曰：「言神明之道，雖在人心之前已定命矣，然亦隨其所行，以致禍福。」</span>斡流遷其不濟兮，故遭罹而嬴縮。<span class="style7">師古曰：「斡，轉也。言人之生，各有遭遇，不能必濟，免於困厄，各隨其所逢以致嬴虧也。」</span>三欒同於一體兮，雖移盈然不忒。<span class="style7">孟康曰：「晉大夫欒書，書子黶，黶子盈。書賢而覆黶，黶惡而害盈也。」師古曰：「欒書，欒武子也。黶，欒桓子也。盈，欒懷子也。春秋左氏傳稱秦伯問於士鞅曰：『晉大夫其誰先亡？』對曰：『其欒氏乎！欒黶汰虐以甚，猶可以免。其在盈乎！武子之德在人，如周人之思邵公，愛其甘棠，況其子乎？欒黶死，盈之善未能及人。武子所施沒矣，黶之惡實彰，將於是乎在。』其後至襄公二十一年，終為范宣子所逐，而出奔楚，自楚適齊。二十三年，自齊入于晉，晉人遂滅欒氏也。」</span>洞參差其紛錯兮，斯衆兆之所惑。<span class="style7">師古曰：「衆兆，兆庶也。」</span>周、賈盪而貢憤兮，齊死生與旤福，<span class="style7">孟康曰：「莊周、賈誼也。貢，惑也。憤，亂也。放盪惑亂死生禍福之正也。」</span>抗爽言以矯情兮，信畏犧而忌服。<span class="style7">孟康曰：「莊周不欲為犧牛，賈誼惡忌服鳥也。」師古曰：「抗，舉也。爽，差也。謂二人雖舉言齊死生，壹禍福，而心實不然，是差謬也。」</span></p>
<p> 　　所貴聖人之至論兮，順天性而斷誼。<span class="style7">師古曰：「斷誼，謂以誼斷之。斷音丁喚反。」</span>物有欲而不居兮，亦有惡而不避，<span class="style7">師古曰：「言富貴人之所欲，不以其道則君子不居；死亡人之所惡，處得其節則君子不避也。」</span>守孔約而不貳兮，迺輶德而無累。<span class="style7">師古曰：「孔，甚也。輶，輕也。言守其甚約，執心不貳，舉德至輕，無所累惑，斯為可矣。詩大雅烝人之篇曰：『德輶如毛，人鮮克舉之。』輶音弋九反，又音猶。」</span>三仁殊而一致兮，夷、惠舛而齊聲。<span class="style7">師古曰：「三仁，紂賢臣也。論語稱『微子去之，箕子為之奴，比干諫而死』。孔子曰：『殷有三仁焉。』夷，伯夷也。惠，柳下惠也。論語又稱『逸人伯夷、叔齊、虞仲、夷逸、朱張、柳下惠、少連』。賦言微子、箕子、比干所行各異，而並稱仁。伯夷不義武王伐殷，至于不食周粟而死。柳下惠三黜不去，戀父母之邦。志執乖舛，俱有令名。」</span>木偃息以蕃魏兮，申重繭以存荊。<span class="style7">師古曰：「木，段干木也。客居魏，魏文侯敬而禮之，過其閭未甞不軾也。秦欲伐魏，或諫曰：『魏君賢者是禮，國人稱仁，未可圖也。』秦遂止兵。申謂申包胥。荊即楚也。繭，足下傷起如繭也。楚昭王時，吳師入郢，昭王出奔。申包胥如秦乞師，踰越險阻，曾繭重胝，立於秦庭，號哭七日。秦哀公出師救楚，而敗吳師。昭王反國，將賞包胥。包胥辭曰：『吾所以重繭為君耳，非為身也。』逃不受賞。」</span>紀焚躬以衞上兮，皓頤志而弗營。<span class="style7">師古曰：「紀，紀信也，脫漢王於難而為項羽所燒。皓，四皓也，處商洛深山，高祖求之不得，自養其志，無所營屈。」</span>侯屮木之區別兮，苟能實而必榮。要沒世而不朽兮，迺先民之所程。<span class="style7">應劭曰：「侯，維也。」張晏曰：「苟能有仁義之道，必有榮名也。」師古曰：「侯，發語辭也。爾雅曰：『伊、惟，侯也。』程，正也。言人之操行，所尚不同，立德立言，期于不朽，亦猶蘭蕙松栝，各有本性，馨烈材幹，並擅貞芳。此乃古昔賢人以為正道也。論語稱子夏曰『君子之道，譬諸草木，區以別矣』，故賦引之。」</span></p>
<p>　　觀天罔之紘覆兮，實棐諶而相順，<span class="style7">應劭曰：「棐，輔也。諶，誠也。相，助也。」師古曰：「尚書大誥曰：『天棐諶辭。』詩大雅蕩之篇曰：『天生烝人，其命匪諶。』易上繫辭曰：『天之所助者，順也。』賦言天道惟誠是輔，唯順是助，故引以為辭也。棐讀與匪同。諶音上林反。」</span>謨先聖之大繇兮，亦厸悳而助信。<span class="style7">劉德曰：「厸，近也。」師古曰：「謨，謀也。繇，道也。厸，古鄰字。詩小雅巧言之篇曰：『秩秩大繇，聖人謨之。』論語稱孔子曰：『德不孤，必有鄰。』易上繫辭曰：『人之所助者信也。』賦言若能謀聖人之大道，有德者必為同志所依，履信者必獲他人之助。謨音摹，又音莫。」</span>虞韶美而儀鳳兮，孔忘味於千載。<span class="style7">師古曰：「韶，舜樂名也。虞書舜典曰：『簫韶九成，鳳皇來儀。』論語云：『孔子在齊聞韶，三月不知肉味。』賦言孔子去舜千歲也。」</span>素文信而厎麟兮，漢賔祚于異代。<span class="style7">應劭曰：「厎，致也。孔子作春秋素王之文，有視明禮修之信，而致麟。漢封其後為襃成，又紹嘉公係殷後，為二代之客。」</span>精通靈而感物兮，神動氣而入微。養游睇而猨號兮，李虎發而石開。<span class="style7">師古曰：「養，養由基也，楚之善射者。游睇，流眄也。楚王使由基射猿，操弓而眄之，猿抱木而號，知其必見中也。李，李廣也，夜遇石，以為猛獸而射之，中石沒羽也。」</span>非精誠其焉通兮，苟無實其孰信！<span class="style7">師古曰：「信，合韻音新。」</span>操末技猶必然兮，矧湛躬於道真！<span class="style7">師古曰：「矧，況也。湛讀曰眈。躬，親也。射者微技，猶能精誠感於猿石，況立身種德，親眈大道而不倦者乎！」</span></p>
<p>　　登孔、顥而上下兮，緯羣龍之所經，<span class="style7">應劭曰：「顥，太顥也。孔，孔子也。群龍喻群聖也。自伏羲下訖孔子，終始天道備矣。」孟康曰：「孔，甚也。顥，大也。聖人作經，賢者緯之也。」師古曰：「應說孔、顥，是也。孟說經緯，是也。顥音胡老反。」</span>朝貞觀而夕化兮，猶諠己而遺形，<span class="style7">應劭曰：「貞，正也。觀，見也。諠，忘也。易曰：『天地之道，貞觀者也。』」張晏曰：「言朝觀大道而夕死可也。」師古曰：「形己尚可遺忘，況外物者哉？誼音許元反，又音許遠反。」</span>若胤彭而偕老兮，訴來哲以通情。<span class="style7">師古曰：「彭，彭祖也。老，老耼也。言有繼續彭祖之志，升躡老耼之跡者，則可與言至道而通情也。」</span></p>
<p>　　亂曰：天造屮昧，立性命兮，<span class="style7">應劭曰：「天道始造萬物，草創於冥昧之中，皆立其性命也。」師古曰：「易屯卦彖辭曰『天造草昧』，故賦引之。」</span>復心弘道，惟賢聖兮。<span class="style7">應劭曰：「易曰：『復其見天地之心乎！』論語曰：『人能弘道。』」師古曰：「復音扶目反。」</span>渾元運物，流不處兮，<span class="style7">師古曰：「渾元，天地之氣也。處，止也。渾音胡昆反。」</span>保身遺名，民之表兮。舍生取誼，亦道用兮，<span class="style7">應劭曰：「孟子曰：『生，我所欲也；義，我所欲也。二者不可得兼，舍生而取義也。』」師古曰：「舍，置也。」</span>憂傷夭物，忝莫痛兮！<span class="style7">晉灼曰：「忝，沒也，言死莫痛於是也。」師古曰：「此說非也。忝，辱也。言不達性命，自取憂傷，為物所夭，旣辱且痛，莫過於是。」</span>昊爾太素，曷渝色兮？<span class="style7">服虔曰：「守死善道，不染流俗，是為浩爾太素，何有變渝者哉？」師古曰：「渝音踰。」</span>尚粵其幾，淪神域兮！<span class="style7">應劭曰：「尚，上也，粵，於也。易曰：『知幾，其神乎！』淪，入也。」師古曰：「尚，庶幾也，願也。」</span></p>
<p>永平中為郎，典校祕書，專篤志於博學，以著述為業。或譏以無功，又感東方朔、楊雄自諭以不遭蘇、張、范、蔡之時，曾不折之以正道，明君子之所守，故聊復應焉。其辭曰：</p>
<p>　　賔戲主人曰：「蓋聞聖人有壹定之論，列士有不易之分，亦云名而已矣。<span class="style7">如淳曰：「唯貴得名也。」</span>故太上有立德，其次有立功。夫德不得後身而特盛，功不得背時而獨章，是以聖喆之治，棲棲皇皇，<span class="style7">師古曰：「不安之意也。」</span>孔席不煗，墨突不黔。<span class="style7">師古曰：「孔，孔子；墨，墨翟也。突，竈突也。黔，黑也。言志在明道，不暇安居。」</span>由此言之，取舍者昔人之上務，著作者前列之餘事耳。<span class="style7">劉德曰：「取者，施行道德；舍者，守靜無為也。」</span>今吾子幸游帝王之世，躬帶冕之服，<span class="style7">師古曰：「帶，大帶也。冕，冠也。」</span>浮英華，湛道德，<span class="style7">師古曰：「湛讀曰沈。英華，謂名譽也。言外則有美名善譽，內則履道崇德也。」</span>矕龍虎之文，舊矣。<span class="style7">孟康曰：「矕，被也。易曰『大人虎變，其文炳也』，言文章之盛乆也。」晉灼曰：「矕，視也。言目厭見其文乆矣。」師古曰：「尋其下句，孟說是也。矕音莫限反。」</span>卒不能攄首尾，奮翼鱗，振拔洿塗，跨騰風雲，<span class="style7">師古曰：「攄，申也。洿，停水也。塗，泥也。以龍為喻也。洿音一故反，又音烏。」</span>使見之者景駭，聞之者嚮震。<span class="style7">師古曰：「嚮讀曰響。見景則駭，聞嚮則震。合韻音之人反。」</span>徒樂枕經籍書，紆體衡門，<span class="style7">師古曰：「紆，屈也。衡門，橫一木於門上。」</span>上無所蔕，下無所根。獨攄意虖宇宙之外，銳思於豪芒之內，潛神默記，恒以年歲。<span class="style7">如淳曰：「恒音亘竟之亘。」師古曰：「宇宙之外，言宏廣也。豪芒之內，喻纖微也。恒音工贈反。」</span>然而器不賈於當己，用不效於一世，<span class="style7">劉德曰：「賈，讎也。」師古曰：「當己，謂及己身尚在，猶言當年也。賈音古，又音工暇反。讎音上究反。」</span>雖馳辯如濤波，摛薻如春華，<span class="style7">師古曰：「大波曰濤。摛，布也。薻，文辭也。」</span>猶無益於殿最。<span class="style7">師古曰：「殿音丁見反。」</span>意者，且運朝夕之策，定合會之計，使存有顯號，亡有美謚，不亦優虖？」</p>
<p>　　主人逌爾而咲曰：<span class="style7">師古曰：「逌，古攸字也。攸，咲貌也。」</span>「若賔之言，斯所謂見埶利之華，闇道德之實，守穾奧之熒燭，未卬天庭而覩白日也。<span class="style7">應劭曰：「爾雅，東南隅謂之穾，西南隅謂之奧。」師古曰：「穾、奧，室中之二隅也。熒燭，熒熒小光之燭也。卬讀曰仰。穾音烏了反，其字從穴夭聲也。」</span>曩者王塗蕪穢，周失其御，侯伯方軌，戰國橫騖，於是七雄虓闞，分裂諸夏，<span class="style7">應劭曰：「七雄，秦及六國也。」師古曰：「虓音呼交反。闞音呼敢反。」</span>龍戰而虎爭。游說之徒，風颺電激，並起而救之，<span class="style7">師古曰：「颺讀與揚同。」</span>其餘猋飛景附，煜霅其閒者，蓋不可勝載。<span class="style7">師古曰：「猋，疾風也。煜霅，光貌也。煜音于及反。霅音下甲反。煜又音育。」</span>當此之時，搦朽摩鈍，鈆刀皆能壹斷，<span class="style7">師古曰：「搦，按也，音女角反。斷音丁煥反。」</span>是故魯連飛一矢而蹶千金，虞卿以顧眄而捐相印也。<span class="style7">應劭曰：「魯連，齊人也。齊圍燕，燕將保於聊城。魯連係帛書於矢射與之，為陳利害。燕將得之，泣而自殺。譏切魏新垣衍，使不尊秦為帝。秦時圍邯鄲，為卻五十里，趙遂以安。趙王以千金為魯連壽，不受。魏齊為秦所購，迫急走趙，趙相虞卿與齊有故，然愍其窮，於是解相印，間行與奔魏公子無忌也。」李竒曰：「蹶，蹋也，距也。」師古曰：「蹶音厥，又音其月反。」</span>夫啾發投曲，感耳之聲，合之律度，淫䵷而不可聽者，非韶、夏之樂也；<span class="style7">李竒曰：「䵷，不正之音也。」師古曰：「啾發，啾啾小聲而發也。投曲，趣合屈曲也。感耳。動應衆庶之耳也。然而不合律度，君子所不聽也。淫䵷，非正之聲也，不謂䵷黽之鳴也。啾音子由反。」</span>因埶合變，偶時之會，風移俗易，乖忤而不可通者，非君子之法也。<span class="style7">師古曰：「雖偶當時之會，而不可以移風易俗。」</span>及至從人合之，<span class="style7">師古曰：「從音子庸反。」</span>衡人散之，亡命漂說，<span class="style7">師古曰：「漂，浮也，音匹遙反。」</span>羇旅騁辭，商鞅挾三術以鑽孝公，李斯奮時務而要始皇，<span class="style7">應劭曰：「王、霸、富國強兵，為三術也。」師古曰：「王一也，霸二也，富國強兵三也。」</span>彼皆躡風雲之會，履顛沛之埶，<span class="style7">師古曰：「顛沛，僵仆也。」</span>據徼乘邪以求一日之富貴，<span class="style7">師古曰：「徼，要也。據可以要迎之時也。徼音工堯反。徼字或作激。激，發也。」</span>朝為榮華，夕而焦瘁，<span class="style7">師古曰：「焦音在消反。瘁與悴同。」</span>福不盈眦，旤溢於世，<span class="style7">李竒曰：「當富貴之間，視不滿目，故言不盈眥也。」</span>凶人且以自悔，況吉士而是賴虖！<span class="style7">師古曰：「賴，利也。」</span>且功不可以虛成，名不可以偽立，韓設辯以徼君，呂行詐以賈國。<span class="style7">師古曰：「賈，市賈也，音古。」</span>說難旣酋，其身迺囚；秦貨旣貴，厥宗亦隧。<span class="style7">應劭曰：「酋音酋豪之酋。酋，雄也。說難，韓非書篇名也。呂不韋効千金於秦，立子楚為王，封十萬戶侯，以陰事自殺也。」師古曰：「呂不韋初見子楚在趙，而云『此竒貨可居』，故班氏謂子楚為秦貨耳。安說効千金乎？應說失之矣。」</span>是故仲尼抗浮雲之志，孟軻養浩然之氣，<span class="style7">張晏曰：「孔子云『不義而富且貴，於我如浮雲。』孟子曰：『我善養吾浩然之氣，而無害，則塞乎天地之間也。』」師古曰：「浩然，純壹之氣也。」</span>彼豈樂為迂闊哉？<span class="style7">師古曰：「迂，遠也，音于。」</span>道不可以貳也。方今大漢洒埽羣穢，<span class="style7">師古曰：「洒音所蟹反，汛也。汛音信。」</span>夷險芟荒，廓帝紘，恢皇綱，基隆於羲、農，規廣於黃、唐；其君天下也，炎之如日，威之如神，函之如海，<span class="style7">師古曰：「函，容也，讀與含同。」</span>養之如春。是以六合之內，莫不同原共流，沐浴玄德，<span class="style7">師古曰：「原，水泉之本也。流者，其末流也。」</span>稟卬太和，枝附葉著，<span class="style7">師古曰：「卬讀曰仰。著音直略反。」</span>譬猶屮木之殖山林，鳥魚之毓川澤，<span class="style7">師古曰：「殖，生也，長也。毓與育同。」</span>得氣者蕃滋，失時者苓落，<span class="style7">師古曰：「苓與零同。」</span>參天墬而施化，<span class="style7">師古曰：「墬，古地字。」</span>豈云人事之厚薄哉？今子處皇世而論戰國，耀所聞而疑所覿，<span class="style7">師古曰：「覿，見也，音徒歷反。」</span>欲從旄敦而度高虖泰山，懷氿濫而測深虖重淵，亦未至也。」<span class="style7">應劭曰：「爾雅，前高曰旄丘，如覆敦者敦丘，側出曰氿泉，正出曰濫泉。」師古曰：「敦音丁回反。度音徒各反。氿音軌。」</span></p>
<p>　　賔曰：「若夫鞅、斯之倫，衰周之凶人，旣聞命矣。敢問上古之士，處身行道，輔世成名，可述於後者，默而已虖？」</p>
<p>　　主人曰：「何為其然也！昔咎繇謨虞，箕子訪周，<span class="style7">師古曰：「訪亦謀。」</span>言通帝王，謀合聖神；殷說夢發於傅巖，周望兆動於渭濵，<span class="style7">師古曰：「說，傅說也。解已在前。望謂太公望，即呂尚也。釣於渭水，文王將出獵，卜之，曰：『所得非龍非螭、非豹非羆，乃帝王之輔。』果遇呂尚於渭陽，與語大悅，曰：『吾太公望子乆矣。』故號曰太公望。」</span>齊甯激聲於康衢，漢良受書於邳沂，<span class="style7">鄭氏曰：「五達曰康，四達曰衢。」晉灼曰：「沂，崖也。下邳水之崖也。」師古曰：「齊甯，甯戚也。聲激，謂叩角所歌也。沂音牛斤反。」</span>皆竢命而神交，匪詞言之所信，<span class="style7">師古曰：「信合韻音新。」</span>故能建必然之策，展無窮之勳也。近者陸子優繇，新語以興；<span class="style7">鄭氏曰：「優繇，不仕也。」師古曰：「繇讀與由同。」</span>董生下帷，發藻儒林；劉向司籍，辯章舊聞；楊雄覃思，法言、大玄：<span class="style7">師古曰：「覃，大也，深也。」</span>皆及峕君之門闈，究先聖之壼奧，<span class="style7">應劭曰：「宮中門謂之闈，宮中巷謂之壼。」師古曰：「壼音苦本反。」</span>婆娑虖術蓺之場，休息虖篇籍之囿，以全其質而發其文，用納虖聖聽，列炳於後人，斯非其亞與！<span class="style7">師古曰：「亞，次也。與讀曰歟。」</span>若迺夷抗行於首陽，惠降志於辱仕，<span class="style7">師古曰：「夷，伯夷也。惠，柳下惠也。辱仕謂為士師三黜也。」</span>顏耽樂於簞瓢，孔終篇於西狩，<span class="style7">師古曰：「謂作春秋止於獲麟也。狩合韻音守。」</span>聲盈塞於天淵，真吾徒之師表也。且吾聞之：壹陰壹陽，天墬之方；<span class="style7">師古曰：「墬，古地字。」</span>迺文迺質，王道之綱；有同有異，聖喆之常。故曰：慎修所志，守爾天符，委命共己，味道之腴，<span class="style7">師古曰：「共讀曰恭。腴，肥也。」</span>神之聽之，名其舍諸！<span class="style7">師古曰：「舍，廢也。諸，之也。言修志委命，則明神聽之，祐以福祿，自然有名，永不廢也。」</span>賔又不聞龢氏之璧韞於荊石，<span class="style7">師古曰：「龢，古和字也。韞亦臧也，音於粉反。」</span>隨侯之珠藏於蜯蛤虖？<span class="style7">師古曰：「蜯即蚌字也，音平項反。蛤音工合反。」</span>歷世莫眡，不知其將含景耀，吐英精，曠千載而流夜光也。應龍潛於潢汙，魚黿媟之，<span class="style7">師古曰：「應龍，龍有翼者。潢汙，停水也。媟謂侮狎之也。潢音黃。汙音烏。」</span>不覩其能奮靈德，合風雲，超忽荒，而躆顥蒼也。<span class="style7">師古曰：「躆，以足據持也。顥，顥天也。元氣顥汙，故曰顥天。其色蒼蒼，故曰蒼天。躆音戟。」</span>故夫泥蟠而天飛者，應龍之神也；先賤而後貴者，龢、隨之珍也；峕闇而乆章者，君子之真也。<span class="style7">師古曰：「時闇，有時而闇也。」</span>若迺牙、曠清耳於管絃，離婁眇目於豪分；<span class="style7">師古曰：「牙，伯牙也。曠，師曠也。離婁，明目者也。眇，細視也。」</span>逢蒙絕技於弧矢，班輸榷巧於斧斤；<span class="style7">師古曰：「逢蒙，古善射者也。班輸即魯公輸班也。一說，班，魯班也，與公輸氏為二人也，皆有巧藝也。古樂府云：『誰能為此器。公輸與魯班。』榷，專也，一曰競也。榷音角。」</span>良樂軼能於相馭，烏獲抗力於千鈞；<span class="style7">師古曰：「良，王良也。樂，伯樂也。軼與逸同。相，相馬也。馭，善馭也。烏獲，壯士也。」</span>龢、鵲發精於鍼石，研、桑心計於無垠。<span class="style7">孟康曰：「研，古之善計也。桑，桑弘羊也。」師古曰：「和，秦醫和也。鵲，扁鵲也。研，計研也，一號計倪，亦曰計然。垠，厓也。」</span>僕亦不任廁技於彼列，故密爾自娛於斯文。」<span class="style7">師古曰：「密，靜也，安也。」</span></p>
<hr/>
</div>

<!-- end .main --></div>
<!-- end #main --></div>

</div>



</body></html>