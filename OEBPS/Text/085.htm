<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><!--[endif]__--><!--[if IE 7]>    <html class="ie7 oldie"> <![endif]--><!--[if IE 8]>    <html class="ie8 oldie"> <![endif]--><!--[if gt IE 8]><!--><head>
<!--<![endif]-->


<meta content="width=device-width, initial-scale=1" name="viewport"/>
<title id="toc_1">二十四史-漢書-卷八十五‧谷永杜鄴傳第五十五 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>


<!-- 
若要深入了解檔案頂端 html 標籤周圍的條件式註解:
paulirish.com/2008/conditional-stylesheets-vs-css-hacks-answer-neither/

如果您使用自訂的 Modernizr 組建 (http://www.modernizr.com/)，請執行下列動作:
* 在這裡將連結插入您的 js
* 將下列連結移至 html5shiv
* 將「no-js」類別新增至頂端的 html 標籤
* 如果您在 Modernizr 組建中包含 MQ Polyfill，也可以將連結移至 respond.min.js 
-->
<!--[if lt IE 9]>
<script src="//html5shiv.googlecode.com/svn/trunk/html5.js"></script>
<![endif]-->


</head>
<body>

<div class="gridContainer clearfix">

<div id="Main"><div class="main">
 <div class="feature">
　　<h5>漢書</h5>　　
	<span class="style9">卷八十五 ‧ 谷永杜鄴傳第五十五</span>
<hr/>
<p>谷永字子雲，長安人也。父吉，為衞司馬，使送郅支單于侍子，<span class="style7">師古曰：「為使而送之還本國也。郅音質。」</span>為郅支所殺，語在陳湯傳。永少為長安小史，後博學經書。建昭中，御史大夫繁延壽<span class="style7">師古曰：「即李延壽也。一姓繁，音蒲何反。」</span>聞其有茂材，除補屬，舉為太常丞，數上疏言得失。</p>
<p>建始三年冬，日食地震同日俱發，詔舉方正直言極諫之士，太常陽城侯劉慶忌舉永待詔公車。對曰：</p>
<p>　　陛下秉至聖之純德，懼天地之戒異，飭身修政，<span class="style7">師古曰：「飭與敕同。敕，整也。」</span>納問公卿，又下明詔，帥舉直言，<span class="style7">師古曰：「帥舉，謂公卿守相皆令舉也。帥字或作師。師，衆也。」</span>燕見紬繹，<span class="style7">師古曰：「紬讀曰抽。紬繹者，引其端緒也。」</span>以求咎愆，使臣等得造明朝承聖問。<span class="style7">師古曰：「造，至也，音千到反。」</span>臣材朽學淺，不通政事。竊聞明王即位，正五事，建大中，以承天心，<span class="style7">師古曰：「五事，貌、言、視、聽、思也。大中即皇極也。解在五行志。」</span>則庶徵序於下，日月理於上；<span class="style7">師古曰：「庶，衆也。徵，證也。」</span>如人君淫溺後宮，般樂游田，<span class="style7">師古曰：「如，若也。般讀與盤同。」</span>五事失於躬，大中之道不立，則咎徵降而六極至。<span class="style7">師古曰：「六極，謂一曰凶短折，二曰疾，三曰憂，四曰貧，五曰惡，六曰弱。」</span>凡災異之發，各象過失，以類告人。乃十二月朔戊申，日食婺女之分，地震蕭牆之內，<span class="style7">師古曰：「蕭牆，屏牆也，解在五行志。」</span>二者同日俱發，以丁寧陛下，<span class="style7">師古曰：「丁寧謂再三告示也。」</span>厥咎不遠，宜厚求諸身。<span class="style7">師古曰：「厚猶深也。」</span>意豈陛下志在閨門，未卹政事，不慎舉錯，<span class="style7">師古曰：「志在閨門，謂留心於女色也。錯，置也，音千故反。」</span>婁失中與？<span class="style7">師古曰：「婁，古屢字也。與讀曰歟。下皆類此。」</span>內寵大盛，女不遵道，嫉妬專上，妨繼嗣與？古之王者廢五事之中，失夫婦之紀，妻妾得意，謁行於內，埶行於外，<span class="style7">師古曰：「謁，請也。內則所請必行，外則擅其權力，言女寵盛也。」</span>至覆傾國家，或亂陰陽。昔襃姒用國，宗周以喪；<span class="style7">師古曰：「襃姒，襃人所獻之女也。幽王惑之，卒有犬戎之禍。」</span>閻妻驕扇，日以不臧。<span class="style7">師古曰：「閻，嬖寵之族也。扇，熾也。臧，善也。魯詩小雅十月之交篇曰『此日而食，于何不臧』，又曰『閻妻扇方處』，言厲王無道，內寵熾盛，政化失理，故致災異，日為之食，為不善也。」</span>此其效也。經曰：「皇極，皇建其有極。」<span class="style7">師古曰：「周書洪範之辭也。皇，大也。極，中也。大立其有中，所以行九疇之義也。」</span>傳曰：「皇之不極，是謂不建，時則有日月亂行。」</p>
<p>　　陛下踐至尊之祚為天下主，奉帝王之職以統羣生，方內之治亂，<span class="style7">師古曰：「方內，四方之內也。」</span>在陛下所執。誠留意於正身，勉強於力行，損燕私之閒以勞天下，<span class="style7">師古曰：「損，減也。閒讀曰閑。勞，憂也。」</span>放去淫溺之樂，罷歸倡優之关，<span class="style7">師古曰：「关，古笑字。」</span>絕郤不享之義，慎節游田之虞，<span class="style7">師古曰：「郤，退也。享，當也。言所為不善，不當天心也。一曰天不祐之，不歆享其祀也。虞與娛同。」</span>起居有常，循禮而動，躬親政事，致行無倦，安服若性。<span class="style7">師古曰：「致，至也。安心而服行之，如天性自然也。」</span>經曰：「繼自今嗣王，其毋淫于酒，毋逸于游田，惟正之共。」<span class="style7">師古曰：「周書無逸之辭也。言從今以往，繼業嗣立之王毋過欲於酒，毋放於田獵，惟宜正身恭己也。共讀曰恭。」</span>未有身治正而臣下邪者也。</p>
<p>　　夫妻之際，王事綱紀，安危之機，聖王所致慎也。昔舜飭正二女，以崇至德；<span class="style7">師古曰：「虞書堯典云『釐降二女于媯汭，嬪于虞』。謂堯以二女妻舜，觀其治家，欲使治國，而舜謹敕正躬以待二女，其德益崇，遂受堯禪也。飭與敕同。」</span>楚莊忍絕丹姬，以成伯功；<span class="style7">應劭曰：「楚莊王得丹姬，三月不聽朝。保申諫，忍絕不復見，乃勤政事，遂為盟主也。」師古曰：「丹姬是楚文王姬也。莊王用申公巫臣之諫，不納夏姬。谷永集丹字作夏，是也。今此傳作丹，轉寫誤耳。應氏就而謬釋，非本實也。伯讀曰霸。」</span>幽王惑於襃姒，周德降亡；魯桓脅於齊女，社稷以傾。<span class="style7">師古曰：「解並在五行志。」</span>誠修後宮之政，明尊卑之序，貴者不得嫉妬專寵，以絕驕嫚之端，抑襃、閻之亂，賤者咸得秩進，<span class="style7">師古曰：「秩，次也，以次而進御也。」</span>各得厥職，以廣繼嗣之統，息白華之怨，<span class="style7">師古曰：「詩小雅白華之篇也。幽王惑於襃姒而黜申后，故國人作此詩以刺之。永言此者，譏成帝專寵趙昭儀也。」</span>後宮親屬，饒之以財，勿與政事，<span class="style7">師古曰：「與讀曰豫。」</span>以遠皇父之類，損妻黨之權，<span class="style7">師古曰：「皇父，周卿士也。小雅十月之交詩曰『皇父卿士，番惟司徒』，刺厲王淫於色，故皇父之屬因嬖寵而為官也。遠音于萬反。父讀曰甫。」</span>未有閨門治而天下亂者也。</p>
<p>　　治遠自近始，習善在左右。昔龍筦納言，而帝命惟允；<span class="style7">師古曰：「龍，舜臣名也。筦字與管同。管，主也。虞書舜典曰帝曰：『龍，命汝作納言，夙夜出納朕命惟允。』允，信也。」</span>四輔旣備，成王靡有過事。<span class="style7">師古曰：「四輔，謂左輔、右弼、前疑、後丞也。周書洛誥稱成王曰：『誕保文武受命，亂為四輔。』」</span>誠敕正左右齊栗之臣，<span class="style7">孟康曰：「左右謂尚書官也。齊栗，言其整齊萬事，常戰栗謹敬也。」</span>戴金貂之飾執常伯之職者，<span class="style7">師古曰：「常伯，侍中也。伯，長也，常使長事者也。一曰常任使之人，此為長也。」</span>皆使學先王之道，知君臣之義，濟濟謹孚，<span class="style7">師古曰：「孚，信也。」</span>無敖戲驕恣之過，則左右肅艾，<span class="style7">師古曰：「肅，敬也。艾讀曰乂。乂，治也。」</span>群僚仰法，化流四方。經曰：「亦惟先正克左右。」<span class="style7">師古曰：「周書君牙之辭也。言王者欲正百官，要在能先正其左右近臣也。」</span>未有左右正而百官枉者也。<span class="style7">師古曰：「枉，曲也。」</span></p>
<p>　　治天下者尊賢考功則治，簡賢違功則亂。<span class="style7">師古曰：「簡，略也，謂輕慢也。」</span>誠審思治人之術，歡樂得賢之福，論材選士，必試於職，明度量以程能，<span class="style7">師古曰：「程，効也。」</span>考功實以定德，無用比周之虛譽，毋聽濅潤之譖愬，<span class="style7">師古曰：「比周，言阿黨親密也。寖潤，積漸之深也。比音頻寐反。」</span>則抱功脩職之吏無蔽傷之憂，比周邪偽之徒不得即工，<span class="style7">李竒曰：「即，就也。工，官也。」</span>小人日銷，俊艾日隆。<span class="style7">師古曰：「艾讀曰乂。其下亦同。」</span>經曰：「三載考績，三考黜陟幽明。」<span class="style7">師古曰：「虞書舜典之辭也。言居官者三年一考其功，三考則退其幽闇無功者，升其昭明有功者。」</span>又曰：「九德咸事，俊艾在官。」<span class="style7">師古曰：「虞書咎繇謨之辭也。言使九德之人皆用事，俊桀治能之士並在官也。九德，謂寬而栗，柔而立，愿而恭，亂而敬，擾而毅，直而溫，簡而廉，剛而塞，強而義。」</span>未有功賞得於前衆賢布於官而不治者也。</p>
<p>　　堯遭洪水之灾，天下分絕為十二州，制遠之道微，<span class="style7">孟康曰：「本九州，洪水隔分，更為十二州，處所離遠，相制之道微也。」師古曰：「十二州謂兾、兖、豫、青、徐、荊、揚、雍、梁、幽、并、營也。」</span>而無乖畔之難者，德厚恩深，無怨於下也。秦居平土，一夫大呼而海內崩析者，<span class="style7">師古曰：「呼音火故反。」</span>刑罰深酷，吏行殘賊也。夫違天害德，為上取怨於下，莫甚乎殘賊之吏。誠放退殘賊酷暴之吏錮廢勿用，益選溫良上德之士以親萬姓，<span class="style7">師古曰：「親謂愛養之。」</span>平刑釋冤以理民命，<span class="style7">師古曰：「釋，解也。」</span>務省繇役，毋奪民時，薄收賦稅，毋殫民財，<span class="style7">師古曰：「殫，盡也，音單。」</span>使天下黎元咸安家樂業，不苦踰時之役，<span class="style7">師古曰：「古者行役不踰時。時謂三月，是為一時。」</span>不患苛暴之政，不疾酷烈之吏，<span class="style7">師古曰：「言免此疾患。」</span>雖有唐堯之大灾，<span class="style7">師古曰：「堯遭洪水，故云大災。」</span>民無離上之心。經曰：「懷保小人，惠于鰥寡。」<span class="style7">師古曰：「周書無逸之辭也。懷，和也。保，安也。」</span>未有德厚吏良而民畔者也。</p>
<p>　　臣聞灾異，皇天所以譴告人君過失，猶嚴父之明誡。畏懼敬改，則禍銷福降；忽然簡易，則咎罰不除。經曰：「饗用五福，畏用六極。」<span class="style7">師古曰：「周書洪範之辭。饗，當也。言所行當於天心，則降以五福；若所為不善，則以六極畏罰之。五福，一曰壽，二曰富，三曰康寧，四曰攸好德，五曰考終命。六極之解已具於前。」</span>傳曰：「六沴作見，若不共御，六罰旣侵，六極其下。」<span class="style7">師古曰：「此洪範之傳也。沴，災氣也。共讀曰恭。御讀曰禦。言敬而修德以禦災。」</span>今三年之間，灾異鋒起，小大畢具，所行不享上帝，<span class="style7">師古曰：「享，當也。不當天心。」</span>上帝不豫，<span class="style7">師古曰：「豫，悅也。」</span>炳然甚著。不求之身，無所改正，疏舉廣謀，<span class="style7">晉灼曰：「疏，遠也。」</span>又不用其言，是循不享之迹，無謝過之實也，天責愈深。此五者，王事之綱紀，南面之急務，唯陛下留神。</p>
<p>對奏，天子異焉，特召見永。</p>
<p>其夏，皆令諸方正對策，語在杜欽傳。永對畢，因曰：「臣前幸得條對灾異之效，禍亂所極，言關於聖聦。書陳於前，陛下委棄不納，而更使方正對策，背可懼之大異，問不急之常論，廢承天之至言，角無用之虛文，<span class="style7">師古曰：「角，竟也。」</span>欲末殺灾異，滿讕誣天，<span class="style7">師古曰：「末殺，掃滅也。滿讕謂欺罔也。殺音先曷反。讕音來亶反。」</span>是故皇天勃然發怒，甲己之間暴風三溱，<span class="style7">師古曰：「自甲至己，凡六日也。溱與臻同。臻，至也。」</span>拔樹折木，此天至明不可欺之效也。」上特復問永，永對曰：「日食地震，皇后貴妾專寵所致。」語在五行志。</p>
<p>是時，上初即位，謙讓委政元舅大將軍王鳳，議者多歸咎焉。永知鳳方見柄用，<span class="style7">師古曰：「言任用之授以權也。」</span>陰欲自託，乃復曰：</p>
<p>　　方今四夷賔服，皆為臣妾，北無薰粥冒頓之患，<span class="style7">師古曰：「粥音弋六反。」</span>南無趙佗、呂嘉之難，三垂晏然，<span class="style7">師古曰：「晏，安也。」</span>靡有兵革之警。諸侯大者乃食數縣，漢吏制其權柄，不得有為，亡吳、楚、燕、梁之埶。百官盤互，親疏相錯，<span class="style7">師古曰：「盤互，盤結而交互也。錯，間雜也。互字或作牙，言如豕牙之盤曲，犬牙之相入也。」</span>骨肉大臣有申伯之忠，<span class="style7">師古曰：「申伯，周申后之父。」</span>洞洞屬屬，小心畏忌，<span class="style7">師古曰：「洞洞，驚肅也。屬屬，專謹也。洞音動。屬音之欲反。」</span>無重合、安陽、博陸之亂。<span class="style7">師古曰：「重合，莽通；安陽，上官桀；博陸，霍禹也。」</span>三者無毛髮之辜，不可歸咎諸舅。此欲以政事過差丞相父子、中尚書宦官，檻塞大異，皆瞽說欺天者也。<span class="style7">師古曰：「檻，義取檻柙之檻。檻，猶閉也，其字從木。瞽說，言不中道，若無目之人也。」</span>竊恐陛下舍昭昭之白過，忽天地之明戒，聽晻昧之瞽說，<span class="style7">師古曰：「舍謂留也。晻字與暗同，又音一感反。」</span>歸咎乎無辜，倚異乎政事，<span class="style7">師古曰：「倚，依也，音於綺反。次下亦同。」</span>重失天心，<span class="style7">師古曰：「重音直用反。」</span>不可之大者也。<span class="style7">師古曰：「此則為大不可也。」</span></p>
<p>　　陛下即位，委任遵舊，未有過政。元年正月，白氣較然起乎東方，<span class="style7">師古曰：「較，明貌。」</span>至其四月，黃濁四塞，覆冒京師，申以大水，著以震蝕。<span class="style7">師古曰：「申，重也。著，明也。」</span>各有占應，相為表裏，百官庶事無所歸倚，陛下獨不怪與？<span class="style7">師古曰：「倚音於綺反。與讀曰歟。」</span>白氣起東方，賤人將興之表也；黃濁冒京師，王道微絕之應也。夫賤人當起而京師道微，二者已醜。<span class="style7">師古曰：「已，甚也。」</span>陛下誠深察愚臣之言，致懼天地之異，長思宗廟之計，改往反過，抗湛溺之意，解偏駮之愛，<span class="style7">師古曰：「抗，舉也。湛讀曰沈。駮，不周普也。」</span>奮乾剛之威，平天覆之施，使列妾得人人更進，<span class="style7">師古曰：「更，互也，音工衡反。」</span>猶尚未足也，急復益納宜子婦人，毋擇好醜，毋避甞字，<span class="style7">如淳曰：「王鳳上小妻弟以納後宮，以甞字乳。王章言之，坐死。今永及此，為鳳洗前過也。」</span>毋論年齒。推法言之，陛下得繼嗣於微賤之閒，乃反為福。得繼嗣而已，母非有賤也。<span class="style7">師古曰：「苟得子耳，勿論其母之貴賤。」</span>後宮女史使令有直意者，<span class="style7">師古曰：「直，當也。令音力成反。」</span>廣求於微賤之閒，以遇天所開右，<span class="style7">師古曰：「右讀曰佑。佑，助也。」</span>慰釋皇太后之憂慍，<span class="style7">師古曰：「釋，散也。」</span>解謝上帝之譴怒，則繼嗣蕃滋，灾異訖息。<span class="style7">師古曰：「蕃，多也。訖，止也。蕃音扶元反。」</span>陛下則不深察愚臣之言，忽於天地之戒，咎根不除，水雨之灾，山石之異，將發不乆；發則灾異已極，天變成形，臣雖欲捐身關策，不及事已。<span class="style7">師古曰：「言禍敗旣成，不可如何也。已，語終辭也。」</span></p>
<p>　　疏賤之臣，至敢直陳天意，斥譏帷幄之私，欲閒離貴后盛妾，<span class="style7">師古曰：「閒音居莧反。」</span>自知忤心逆耳，必不免於湯鑊之誅。此天保右漢家，<span class="style7">師古曰：「右讀曰佑。」</span>使臣敢直言也。三上封事，然後得召；待詔一旬，然後得見。夫由疏賤納至忠，甚苦；<span class="style7">師古曰：「由，從也。苦，勞苦也。」</span>由至尊聞天意，甚難。語不可露，願具書所言，因侍中奏陛下，以示腹心大臣。<span class="style7">如淳曰：「永為鳳言，而言示腹心大臣，無不可矣。」</span>腹心大臣以為非天意，臣當伏妄言之誅；即以為誠天意也，奈何忘國家大本，背天意而從欲！<span class="style7">師古曰：「從讀曰縱。」</span>唯陛下省察熟念，厚為宗廟計。</p>
<p>時對者數十人，永與杜欽為上第焉。上皆以其書示後宮。後上甞賜許皇后書，采永言以責之，語在外戚傳。</p>
<p>永旣陰為大將軍鳳說矣，能實冣高，由是擢為光祿大夫。永奏書謝鳳曰：「永斗筲之材，<span class="style7">師古曰：「筲，竹器也。斗筲，喻小而不大也。解在公孫劉田傳。筲音所交反。」</span>質薄學朽，無一日之雅，左右之介，<span class="style7">師古曰：「雅，素也。介，紹也。言非宿素之交，又無介紹而進也。」</span>將軍說其狂言，<span class="style7">師古曰：「說讀曰悅。」</span>擢之皁衣之吏，廁之爭臣之末，不聽浸潤之譖，不食膚受之愬，<span class="style7">師古曰：「食猶受納也。膚受，謂初入皮膚至骨髓，言其深也。」</span>雖齊桓晉文用士篤密，察父悊兄覆育子弟，<span class="style7">師古曰：「察，明也。悊，智也。」</span>誠無以加！昔豫子吞炭壞形以奉見異，<span class="style7">師古曰：「豫讓也。為智伯報讎，欲殺趙襄子，恐人識之，故吞炭以變其聲，釁面以壞其形，云『智伯國士遇我』故也。」</span>齊客隕首公門以報恩施，<span class="style7">師古曰：「舍人魏子三收邑入，不與孟甞。孟甞怒之，魏子曰：『假與賢者。』齊湣王受讒，孟甞出奔，魏子所與粟賢者到宮門自剄，以明孟甞之心。」</span>知氏、孟甞猶有死士，何况將軍之門！」鳳遂厚之。</p>
<p>數年，出為安定太守。時上諸舅皆修經書，任政事。平阿侯譚年次當繼大將軍鳳輔政，尤與永善。陽朔中，鳳薨。鳳病困，薦從弟御史大夫音以自代。上從之，以音為大司馬車騎將軍，領尚書事，而平阿侯譚位特進，領城門兵。永聞之，與譚書曰：「君侯躬周召之德，<span class="style7">師古曰：「召讀曰邵。其下亦同。」</span>執管晏之操，敬賢下士，<span class="style7">師古曰：「下音胡亞反。」</span>樂善不倦，宜在上將乆矣，以大將軍在，故抑鬱於家，不得舒憤。今大將軍不幸蚤薨，<span class="style7">師古曰：「蚤，古早字。」</span>絫親疏，<span class="style7">師古曰：「絫，古累字。累親疏，謂積累其次而計之。」</span>序材能，宜在君侯。拜吏之日，京師士大夫悵然失望。此皆永等愚劣，不能襃揚萬分。<span class="style7">師古曰：「言萬分之一。」</span>屬聞以特進領城門兵，<span class="style7">師古曰：「屬，近也，音之欲反。」</span>是則車騎將軍秉政雍容於內，而至戚賢舅執管籥於外也。愚竊不為君侯喜。宜深辭職，自陳淺薄不足以固城門之守，收太伯之讓，<span class="style7">師古曰：「太伯，王季之兄也，讓不為嗣而適吳越。」</span>保謙謙之路，闔門高枕，為知者首。願君侯與博覽者參之，<span class="style7">師古曰：「參詳其事。」</span>小子為君侯安此。」譚得其書大感，遂辭讓不受領城門職。由是譚、音相與不平。</p>
<p>永遠為郡吏，恐為音所危，病滿三月免。音奏請永補營軍司馬，永數謝罪自陳，得轉為長史。</p>
<p>音用從舅越親輔政，威權損於鳳時。永復說音曰：「將軍履上將之位，食膏腴之都，任周召之職，擁天下之樞，<span class="style7">師古曰：「擁，持也。」</span>可謂富貴之極，人臣無二，天下之責四面至矣，將何以居之？宜夙夜孳孳，<span class="style7">師古曰：「孳孳，不怠也。孳與孜同。」</span>執伊尹之彊德，以守職匡上，誅惡不避親愛，舉善不避仇讎，以章至公，<span class="style7">師古曰：「章，明也。」</span>立信四方。篤行三者，乃可以長堪重任，乆享盛寵。<span class="style7">師古曰：「篤，厚也。享，當也。」</span>太白出西方六十日，法當參天，今已過期，<span class="style7">服虔曰：「太白出，當居天三分之一。已過期，言其行遟，在戌亥之間。」</span>尚在桑榆之閒，質弱而行遟，形小而光微。<span class="style7">如淳曰：「言其行遟象王音也。永見音為司馬，以疏間親，自以位過，故以太白喻司馬，司馬主兵故也。是永之佞曲從苟合也。」</span>熒惑角怒明大，逆行守尾。其逆，常也；守尾，變也。意豈將軍忘湛漸之義，委曲從順，<span class="style7">師古曰：「湛讀曰沈。漸讀曰潛。周書洪範曰：『沈潛剛克』，言人性沈密，謂潛深者，行之以剛則能堪也，故激勸之云爾。」</span>所執不彊，不廣用士，尚有好惡之忌，蕩蕩之德未純，<span class="style7">師古曰：「此永自知有忤於音，故以斯言自救解。」</span>方與將相大臣乖離之萌也？何故始襲司馬之號，俄而金火並有此變？上天至明，不虛見異，唯將軍畏之慎之，深思其故，改求其路，以享天意。」音猶不平，薦永為護菀使者。</p>
<p>音薨，成都侯商代為大司馬衞將軍，永乃遷為涼州刺史。奏事京師訖，當之部，時有黑龍見東萊，上使尚書問永，受所欲言。<span class="style7">師古曰：「永有所言，令尚書即受之。」</span>永對曰：</p>
<p>　　臣聞王天下、有國家者，患在上有危亡之事，而危亡之言不得上聞。如使危亡之言輙上聞，<span class="style7">師古曰：「如，若也。有即上聞。」</span>則商周不易姓而迭興，三正不變改而更用。<span class="style7">師古曰：「迭音徒結反。更音工衡反。」</span>夏商之將亡也，行道之人皆知之，<span class="style7">師古曰：「凡在道路行者也。」</span>晏然自以若天有日莫能危，<span class="style7">師古曰：「自謂如日在天而無有能傷危也。」</span>是故惡日廣而不自知，大命傾而不寤。易曰：「危者有其安者也，亡者保其存者也。」<span class="style7">師古曰：「下繫之辭也。言安必思危，存不忘亡，乃得保其安存。」</span>陛下誠垂寬明之聽，無忌諱之誅，使芻蕘之臣得盡所聞於前，不懼於後患，直言之路開，則四方衆賢不遠千里，輻湊陳忠，羣臣之上願，社稷之長福也。</p>
<p>　　漢家行夏正，夏正色黑，黑龍，同姓之象也。<span class="style7">張晏曰：「夏以建寅為正，萬物在地中，色黑，今黑龍見，同姓象也。」</span>龍陽德，由小之大，<span class="style7">師古曰：「言因小以至大。」</span>故為王者瑞應。未知同姓有見本朝無繼嗣之慶，多危殆之隙，欲因擾亂舉兵而起者邪？將動心兾為後者，殘賊不仁，若廣陵、昌邑之類？臣愚不能處也。<span class="style7">師古曰：「處謂斷決也。」</span>元年九月黑龍見，其晦，日有食之。今年二月己未夜星隕，乙酉，日有食之。六月之閒，大異四發，二而同月，三代之末，春秋之亂，未甞有也。臣聞三代所以隕社稷喪宗廟者，皆由婦人與羣惡沈湎於酒。書曰：「乃用婦人之言，自絕于天；」<span class="style7">師古曰：「今文周書泰誓之辭。婦人，妲己。言紂用妲己之言，自取殄滅，非天絕之。」</span>「四方之逋逃多罪。是宗是長，是信是使。」<span class="style7">師古曰：「亦泰誓之辭也。宗，尊也。言紂容納逃亡多罪之人，親信使用，尊而長之。」</span>詩云：「燎之方陽，寧或滅之？赫赫宗周，襃姒烕之！」<span class="style7">師古曰：「小雅正月之詩。烕亦滅也，言火燎方熾，寧有能滅之者乎？而宗周之盛，乃為襃姒所滅，怨其甚也。烕音呼悅反。」</span>易曰：「濡其首，有孚失是。」<span class="style7">師古曰：「未濟上九爻辭也。言耽樂無節，飲酒濡首，有信之道於是遂失也。濡，濕也。」</span>秦所以二世十六年而亡者，養生泰奢，奉終泰厚也。二者陛下兼而有之，臣請略陳其效。</p>
<p>　　易曰「在中餽，無攸遂」，<span class="style7">師古曰：「家人六二爻辭也。餽與饋同。饋，食也。言婦人之道居中主食，遜順而已，無所必遂。」</span>言婦人不得與事也。<span class="style7">師古曰：「與讀曰豫。」</span>詩曰：「懿厥悊婦，為梟為鴟；」「匪降自天，生自婦人。」<span class="style7">師古曰：「大雅瞻卬之詩。懿，美也。悊，智也。言幽王以悊婦為美，實乃為梟鴟也。婦謂襃姒也。梟鴟，惡聲之鳥，故以諭焉。又言此禍亂非從天而下，以寵襃姒之故，生此災耳。」</span>建始、河平之際，許、班之貴，<span class="style7">師古曰：「許皇后及班倢伃之家。」</span>頃動前朝，熏灼四方，賞賜無量，空虛內臧，女寵至極，不可上矣；<span class="style7">師古曰：「上猶加也。」</span>今之後起，天所不饗，什倍于前。<span class="style7">如淳曰：「謂趙、李本從卑賤起也。」</span>廢先帝法度，聽用其言，官秩不當，縱釋王誅，<span class="style7">師古曰：「縱，放也。釋，解也。王誅，謂王法當誅者。」</span>驕其親屬，假之威權，從橫亂政，<span class="style7">師古曰：「從音子用反。橫音胡孟反。」</span>刺舉之吏，莫敢奉憲。又以掖庭獄大為亂阱，<span class="style7">師古曰：「穿地為坑阱以拘繫人也。亂者，言其非正而又多也。阱音材性反。」</span>榜箠㿊於炮格，<span class="style7">師古曰：「㿊，痛也。炮格，紂所作刑也。膏塗銅柱，加之火上，令罪人行其上，輒墮炭中，笑而以為樂。㿊音千感反。」</span>絕滅人命，主為趙、李報德復怨，<span class="style7">師古曰：「復亦報也，音扶福反。」</span>反除白罪，建治正吏，<span class="style7">師古曰：「反讀曰幡。罪之明白者反而除之，吏之公正者建議劾治也。」</span>多繫無辜，掠立迫恐，<span class="style7">師古曰：「掠笞服之，立其罪名。」</span>至為人起責，分利受謝。<span class="style7">師古曰：「言富賈有錢，假託其名，代之為主，放與它人，以取利息而共分之，或受報謝，別取財物。」</span>生入死出者，不可勝數。是以日食再旣，<span class="style7">孟康曰：「旣，盡也。」</span>以昭其辜。<span class="style7">師古曰：「昭，明也。」</span></p>
<p> 　　王者必先自絕，然后天絕之。陛下棄萬乘之至貴，樂家人之賤事，<span class="style7">師古曰：「謂私畜田及奴婢財物。」</span>厭高美之尊號，好匹夫之卑字，<span class="style7">孟康曰：「成帝好微行，更作私字以相呼。」</span>崇聚僄輕無義小人以為私客，<span class="style7">師古曰：「僄，疾也，音頻妙反，又音匹妙反。」</span>數離深宮之固，挺身晨夜，<span class="style7">師古曰：「挺。引也，音大鼎反。」</span>與羣小相隨，烏集雜會，<span class="style7">師古曰：「言聚散不恒，如烏鳥之集。」</span>飲醉吏民之家，亂服共坐，流湎媟嫚，溷殽無別，閔免遁樂，<span class="style7">師古曰：「閔免猶黽勉也。遁，流遁也。」</span>晝夜在路。典門戶奉宿衞之臣執干戈而守空宮，公卿百僚不知陛下所在，積數年矣。</p>
<p>　　王者以民為基，民以財為本，財竭則下畔，下畔則上亡。是以明王愛養基本，不敢窮極，使民如承大祭。<span class="style7">師古曰：「言常畏慎。」</span>今陛下輕奪民財，不愛民力，聽邪臣之計，去高敞初陵，捐十年功緒，<span class="style7">師古曰：「緒謂功作之端次。」</span>改作昌陵，反天地之性，因下為高，積土為山，發徒起邑，並治宮館，大興繇役，重增賦斂，徵發如雨，<span class="style7">師古曰：「言其多也。」</span>役百乾谿，費疑驪山，<span class="style7">師古曰：「疑讀曰儗。儗，比也。言勞役之功百倍於楚靈王，費財之廣比於秦始皇。」</span>靡敝天下，<span class="style7">師古曰：「靡，散也，音式皮反。」</span>五年不成而後反故，又廣盱營表，<span class="style7">晉灼曰：「盱音吁。盱，大也。」</span>發人冢墓，斷截骸骨，暴揚尸柩。百姓財竭力盡，愁恨感天，灾異婁降，饑饉仍臻。<span class="style7">師古曰：「婁，古屢字也。仍，頻也。」</span>流散宂食，餧死於道，以百萬數。<span class="style7">師古曰：「宂亦散也。餧，餓也。宂音人勇反。餧音乃賄反。」</span>公家無一年之畜，<span class="style7">師古曰：「畜讀曰蓄。」</span>百姓無旬日之儲，上下俱匱，無以相救。詩云：「殷監不遠，在夏后之世。」<span class="style7">師古曰：「大雅蕩之詩也。」</span>願陛下追觀夏、商、周、秦所以失之，以鏡考己行。<span class="style7">師古曰：「鏡謂監照之。考，校也。」</span>有不合者，臣當伏妄言之誅！<span class="style7">師古曰：「言上之所為，違於節儉，皆與永言同。」</span></p>
<p>　　漢興九世，百九十餘載，繼體之主七，皆承天順道，遵先祖法度，或以中興，或以治安。至於陛下，獨違道縱欲，輕身妄行，當盛壯之隆，無繼嗣之福，有危亡之憂，積失君道，不合天意，亦已多矣。為人後嗣，守人功業，如此，豈不負哉！方今社稷宗廟禍福安危之機在於陛下，陛下誠肯發明聖之德，昭然遠寤，畏此上天之威怒，深懼危亡之徵兆，蕩滌邪辟之惡志，<span class="style7">師古曰：「辟讀曰僻。」</span>厲精致政，專心反道，<span class="style7">師古曰：「反猶還也。」</span>絕羣小之私客，免不正之詔除，<span class="style7">師古曰：「除謂除補為官者。」</span>悉罷北宮私奴車馬媠出之具，<span class="style7">師古曰：「媠亦惰字耳。惰出，惰游也。」</span>克己復禮，毋貳微行出飲之過，<span class="style7">師古曰：「貳謂重為之也。論語稱孔子云顏回『不貳過』。」</span>以防迫切之禍，深惟日食再旣之意，抑損椒房玉堂之盛寵，<span class="style7">師古曰：「椒房，皇后所居。玉堂，嬖幸之舍也。」</span>毋聽後宮之請謁，除掖庭之亂獄，出炮格之陷阱，誅戮邪佞之臣及左右執左道以事上者，以塞天下之望，且寑初陵之作，止諸繕治宮室，闕更減賦，<span class="style7">師古曰：「闕亦謂減削之。更謂更卒也，音工衡反。」</span>盡休力役，存卹振捄困乏之人以弭遠方，<span class="style7">師古曰：「捄，古救字也。弭，安也。」</span>厲崇忠直，放退殘賊，無使素餐之吏乆尸厚祿，以次貫行，<span class="style7">師古曰：「貫，聯續也。謂上所陳衆條諸事，宜次第相續行之，不當更違異也。貫音工端反。」</span>固執無違，夙夜孳孳，婁省無怠，<span class="style7">師古曰：「婁，古屢字也。屢省，屢自觀省也。」</span>舊衍畢改，新德旣章，<span class="style7">師古曰：「章，明也。」</span>纖介之邪不復載心，則赫赫大異庶幾可銷，天命去就庶幾可復，<span class="style7">師古曰：「去就者，言去離無德而就有德。」</span>社稷宗廟庶幾可保。唯陛下留神反覆，熟省臣言。臣幸得備邊部之吏，不知本朝失得，瞽言觸忌諱，罪當萬死。</p>
<p>成帝性寬而好文辭，又乆無繼嗣，數為微行，多近幸小臣，趙、李從微賤專寵，皆皇太后與諸舅夙夜所常憂。至親難數言，故推永等使因天變而切諫，勸上納用之。永自知有內應，展意無所依違，<span class="style7">師古曰：「展，申也。」</span>每言事輒見荅禮。<span class="style7">師古曰：「加禮而荅之。」</span>至上此對，上大怒。衞將軍商密擿永令發去。<span class="style7">師古曰：「擿謂發動之，音它歷反。」</span>上使侍御史收永，敕過交道廄者勿追。<span class="style7">晉灼曰：「交道廄去長安六十里，近延陵。」</span>御史不及永，還，上意亦解，自悔。明年，徵永為太中大夫，遷光祿大夫給事中。</p>
<p>元延元年，為北地太守。時灾異尤數，永當之官，上使衞尉淳于長受永所欲言。永對曰：</p>
<p>　　臣永幸得以愚朽之材為太中大夫，備拾遺之臣，從朝者之後，進不能盡思納忠輔宣聖德，退無被堅執銳討不義之功，猥蒙厚恩，仍遷至北地太守。絕命隕首，身膏野草，不足以報塞萬分。陛下聖德寬仁，不遺易忘之臣，<span class="style7">師古曰：「易忘，言其微賤不足記也。」</span>垂周文之聽，下及芻蕘之愚，有詔使衞尉受臣永所欲言。臣聞事君之義，有言責者盡其忠，<span class="style7">師古曰：「謂職當諫爭。」</span>有官守者脩其職。臣永幸得免於言責之辜，有官守之任，<span class="style7">師古曰：「言不為諫官，但郡守耳。」</span>當畢力遵職，養綏百姓而已，<span class="style7">師古曰：「綏，安也。」</span>不宜復關得失之辭。忠臣之於上，志在過厚，是故遠不違君，死不忘國。昔史魚旣沒，餘忠未訖，委柩後寑，以屍達誠；<span class="style7">如淳曰：「禮，大夫殯於正室，士於適室。韓非曰史魚卒，委柩後寑，衞君弔而問之，曰：『不能進蘧伯玉，退彌子瑕，以屍諫也。』」</span>汲黯身外思內，發憤舒憂，遺言李息。<span class="style7">師古曰：「謂論張湯也，事見黯傳。」</span>經曰：「雖爾身在外，乃心無不在王室。」<span class="style7">師古曰：「周書康王之誥也。言諸蕃屏之臣，身雖在外，其心常當忠篤而在王室。」</span>臣永幸得給事中出入三年，雖執干戈守邊垂，思慕之心常存于省闥，是以敢越郡吏之職，陳累年之憂。</p>
<p>　　臣聞天生蒸民，<span class="style7">師古曰：「蒸，衆也。」</span>不能相治，為立王者以統理之，方制海內非為天子，列土封疆非為諸侯，皆以為民也。垂三統，列三正，去無道，開有德，不私一姓，明天下迺天下之天下，非一人之天下也。王者躬行道德，承順天地，博愛仁恕，恩及行葦，<span class="style7">師古曰：「詩大雅行葦之篇曰『敦彼行葦，牛羊勿踐履』，言政化所及，仁道霑被，雖草木至賤，無所殘傷。」</span>籍稅取民不過常法，宮室車服不踰制度，事節財足，黎庻和睦，則卦氣理效，五徵時序，百姓壽考，庶屮蕃滋，<span class="style7">師古曰：「庶，衆也。屮，古草字也。蕃，多也，音扶元反。」</span>符瑞並降，以昭保右。<span class="style7">師古曰：「保，安也。右，助也。言為天所安助也。右讀曰佑。」</span>失道妄行，逆天暴物，窮奢極欲，湛湎荒淫，<span class="style7">師古曰：「湛讀曰沈。」</span>婦言是從，誅逐仁賢，離逖骨肉，<span class="style7">師古曰：「逖，遠也。」</span>羣小用事，峻刑重賦，百姓愁怨，則卦氣悖亂，咎徵著郵，<span class="style7">師古曰：「悖，乖也。郵字與尤同。尤，過也。悖音布內反。」</span>上天震怒，灾異婁降，日月薄食，五星失行，山崩川潰，水泉踊出，妖孽並見，茀星耀光，<span class="style7">師古曰：「茀與孛同，音步內反。」</span>饑饉荐臻，百姓短折，萬物夭傷。終不改寤，惡洽變備，不復譴告，更命有德。詩云：「乃眷西顧，此惟予宅。」<span class="style7">師古曰：「大雅皇矣之詩也。言天以殷紂為惡不變，乃眷然西顧，見文王之德，而與之宅居也。」</span></p>
<p>　　夫去惡奪弱，遷命賢聖，天地之常經，百王之所同也。加以功德有厚薄，期質有脩短，時世有中季，<span class="style7">師古曰：「中讀曰仲。」</span>天道有盛衰。陛下承八世之功業，當陽數之標季，<span class="style7">孟康曰：「陽九之末季也。」師古曰：「標音必遙反。」</span>涉三七之節紀，<span class="style7">孟康曰：「至平帝乃三七二百一十歲之厄，今已涉向其節紀。」</span>遭无妄之卦運，<span class="style7">應劭曰：「天必先雲而後雷，雷而後雨，而今無雲而雷。无妄者，無所望也。萬物无所望於天，災異之最大者也。」師古曰：「取易之无妄卦為義。」</span>直百六之灾阸。<span class="style7">師古曰：「直，當也。」</span>三難異科，雜焉同會。<span class="style7">師古曰：「雜謂相參也。一曰雜音先合反。雜焉，緫萃貌。」</span>建始元年以來二十載閒，羣灾大異，交錯鋒起，多於春秋所書。八世著記，乆不塞除，<span class="style7">李竒曰：「高祖以來至元帝，著記災異未塞除也。」</span>重以今年正月己亥朔日有食之，<span class="style7">師古曰：「重音直用反。」</span>三朝之會，<span class="style7">師古曰：「歲月日三者之始，故云三朝。」</span>四月丁酉四方衆星白晝流隕，七月辛未彗星橫天。乘三難之際會，畜衆多之灾異，<span class="style7">師古曰：「畜讀曰蓄。蓄，積聚也。」</span>因之以飢饉，接之以不贍。彗星，極異也，土精所生，流隕之應出於飢變之後，兵亂作矣，厥期不乆，隆德積善，懼不克濟。<span class="style7">師古曰：「修德積善尚恐不濟，況不隆不積者乎。」</span>內則為深宮後庭將有驕臣悍妾醉酒狂悖卒起之敗，<span class="style7">師古曰：「卒讀曰猝。」</span>北宮苑囿街巷之中臣妾之家幽閒之處<span class="style7">師古曰：「閒讀曰閑。」</span>徵舒、崔杼之亂；<span class="style7">師古曰：「陳夏徵舒殺其君平國，齊崔杼弒其君光。」</span>外則為諸夏下土將有樊並、蘇令、陳勝、項梁奮臂之禍。內亂朝暮，日戒諸夏，<span class="style7">師古曰：「內亂，則禍在朝暮；諸夏，則日戒有兵。」</span>舉兵以火角為期。<span class="style7">張晏曰：「以熒惑芒角為期。」</span>安危之分界，宗廟之至憂，<span class="style7">師古曰：「分音扶問反。」</span>臣永所以破膽寒心，<span class="style7">師古曰：「言懼甚。」</span>豫言之累年。下有其萌，<span class="style7">師古曰：「萌謂事之始生，如草木萌牙者也。」</span>然后變見于上，可不致慎！</p>
<p>　　禍起細微，姦生所易。<span class="style7">師古曰：「易，輕也，音弋豉反。」</span>願陛下正君臣之義，無復與羣小媟黷燕飲；<span class="style7">師古曰：「媟，狎也。黷，汙也。」</span>中黃門後庭素驕慢不謹，甞以醉酒失臣禮者，悉出勿留。勤三綱之嚴，<span class="style7">師古曰：「三綱，君臣、父子、夫婦也。」</span>修後宮之政，抑遠驕妬之寵，崇近婉順之行，加惠失志之人，懷柔怨恨之心。<span class="style7">師古曰：「懷，和也。」</span>保至尊之重，秉帝王之威，朝覲法出而後駕，陳兵清道而後行，無復輕身獨出，飲食臣妾之家。三者旣除，內亂之路塞矣。</p>
<p>　　諸夏舉兵，萌在民飢饉而吏不卹，興於百姓困而賦斂重，發於下怨離而上不知。易曰：「屯其膏，小貞吉，大貞凶。」<span class="style7">孟康曰：「膏者所以潤人肌膚，爵祿亦所以養人者也。小貞，臣也。大貞，君也。遭屯難飢荒，君當開倉廩，振百姓，而反吝，則凶；臣吝嗇，則吉。論語曰：『出內之吝，謂之有司。』」師古曰：「易屯卦九五爻辭。」</span>傳曰：「飢而不損茲謂泰，厥灾水，厥咎亡。」<span class="style7">師古曰：「洪範傳之辭。」</span>訞辭曰：「關動牡飛，辟為無道，臣為非，厥咎亂臣謀篡。」<span class="style7">師古曰：「易訞占之辭也。訞即妖字耳。」</span>王者遭衰難之世，有飢饉之灾，不損用而大自潤，故凶；百姓困貧無以共求，<span class="style7">師古曰：「共讀曰供。無以供在上之所求。」</span>愁悲怨恨，故水；城關守國之固，固將去焉，故牡飛。往年郡國二十一傷於水灾，禾黍不入。今年蠶麥咸惡。百川沸騰，江河溢決，大水泛濫郡國五十有餘。比年喪稼，<span class="style7">師古曰：「比，頻也。」</span>時過無宿麥。<span class="style7">師古曰：「時過者，失時不得種也。秋種夏收，故云宿麥。」</span>百姓失業流散，群輩守關。<span class="style7">如淳曰：「欲入就賤穀也。」</span>大異較炳如彼，水灾浩浩，黎庶窮困如此，宜損常稅小自潤之時，<span class="style7">師古曰：「言所潤益於己者，當減小之。」</span>而有司奏請加賦，甚繆經義，逆於民心，布怨趨禍之道也。牡飛之狀，殆為此發。古者穀不登虧膳，灾婁至損服，凶年不塈塗，<span class="style7">師古曰：「塈，如今仰泥屋也，音許旣反。」</span>明王之制也。詩云：「凡民有喪，扶服捄之。」<span class="style7">師古曰：「邶國谷風之詩。服音蒲北反。捄，古救字。」</span>論語曰：「百姓不足，君孰予足？」<span class="style7">師古曰：「論語載有若對魯哀公之辭也。言百姓不足，君安得獨足乎？」</span>臣願陛下勿許加賦之奏，益減大官、導官、中御府、均官、掌畜、禀犧用度，止尚方、織室、京師郡國工服官發輸造作，以助大司農。流恩廣施，振贍困乏，開關梁，內流民，恣所欲之，<span class="style7">師古曰：「之，往也。」</span>以救其急。立春，遣使者循行風俗，<span class="style7">師古曰：「行音下更反。」</span>宣布聖德，存卹孤寡，問民所苦，勞二千石，<span class="style7">師古曰：「勞，慰勉也。二千石，謂郡守、諸侯相也，音來到反。」</span>敕勸耕桑，毋奪農時，以慰綏元元之心，<span class="style7">師古曰：「綏，安也。」</span>防塞大姦之隙。諸夏之亂，庶幾可息。</p>
<p>　　臣聞上主可與為善而不可與為惡，下主可與為惡而不可與為善。陛下天然之性，疏通聦敏，上主之姿也。<span class="style7">師古曰：「姿，材也。」</span>少省愚臣之言，<span class="style7">師古曰：「省，視也。」</span>感寤三難，深畏大異，定心為善，損忘邪志，毋貳舊愆，厲精致政，至誠應天，則積異塞於上，禍亂伏於下，何憂患之有？竊恐陛下公志未專，私好頗存，尚愛羣小，不肯為耳！</p>
<p>對奏，天子甚感其言。</p>
<p>永於經書，汎為疏達，<span class="style7">師古曰：「汎，普也，音敷劔反。」</span>與杜欽、杜鄴略等，不能洽浹如劉向父子及楊雄也。其於天官、京氏易最密，故善言灾異，前後所上四十餘事，略相反覆，專攻上身與後宮而已。黨於王氏，上亦知之，不甚親信也。</p>
<p>永所居任職，<span class="style7">師古曰：「言所處之官皆稱職。」</span>為北地太守歲餘，衞將軍商薨，曲陽侯根為票騎將軍，薦永，徵入為大司農。歲餘，永病，三月，有司奏請免。故事，公卿病，輒賜告，至永獨即時免。數月，卒於家。本名並，以尉氏樊並反，更名永云。</p>
<p>杜鄴字子夏，本魏郡繁陽人也。祖父及父積功勞皆至郡守，武帝時徙茂陵。鄴少孤，其母張敞女。鄴壯，從敞子吉學問，得其家書。以孝廉為郎。</p>
<p>與車騎將軍王音善。平阿侯譚不受城門職，後薨，上閔悔之，乃復令譚弟成都侯商位特進，領城門兵，得舉吏如將軍府。鄴見音前與平阿有隙，即說音曰：「鄴聞人情，恩深者其養謹，愛至者其求詳。<span class="style7">師古曰：「詳，悉也。」</span>夫戚而不見殊，<span class="style7">師古曰：「戚，近也。殊謂異於疏也。」</span>孰能無怨？此棠棣、角弓之詩所為作也。<span class="style7">師古曰：「棠棣、角弓皆小雅篇名也。棠棣美燕兄弟，角弓刺不親九族也。」</span>昔秦伯有千乘之國，而不能容其母弟，春秋亦書而譏焉。<span class="style7">師古曰：「秦景公母弟公子鍼有寵於其父桓公，景公立，鍼懼而奔晉。事在昭元年，故經書『秦伯之弟鍼出奔晉』。傳曰『稱弟，罪秦伯也』。」</span>周召則不然，<span class="style7">師古曰：「言周公召公無私怨也。」</span>忠以相輔，義以相匡，同己之親，等己之尊，不以聖德獨兼國寵，又不為長專受榮任，分職於陝，並為弼疑。<span class="style7">師古曰：「分職於陝，謂自陝以東周公主之，自陝以西召公主之。陝即今陝州縣也，音式冉反。而說者妄云分郟是潁川郟縣，繆矣。弼疑，謂左輔右弼前疑後承也。」</span>故內無感恨之隙，<span class="style7">師古曰：「感音胡闇反。」</span>外無侵侮之羞，俱享天祐，兩荷高名者，蓋以此也。竊見成都侯以特進領城門兵，復有詔得舉吏如五府，此明詔所欲寵也。將軍宜承順聖意，加異往時，每事凡議，必與及之，指為誠發，出於將軍，則孰敢不說諭？<span class="style7">師古曰：「言此之意指皆出忠誠，彼必和悅，無憂乖異也。說讀曰悅。」</span>昔文侯寤大鴈之獻而父子益親，<span class="style7">師古曰：「魏文侯廢太子擊，立擊弟訢，封擊於中山，三年不往來。擊臣趙倉唐進大鴈於文侯，應對以禮，文侯感寤，廢訢而召立擊，父子更親也。」</span>陳平共壹飯之饌而將相加驩，<span class="style7">師古曰：「陳平用陸賈說，以五百金為絳侯具食是也。共讀曰供。」</span>所接雖在楹階俎豆之間，其於為國折衝厭難，<span class="style7">師古曰：「厭音一葉反。」</span>豈不遠哉！竊慕倉唐、陸子之義，所白奧內，唯深察焉。」<span class="style7">師古曰：「奧內，室中隱奧之處也。」</span>音甚嘉其言，由是與成都侯商親密，二人皆重鄴。後以病去郎。商為大司馬衞將軍，除鄴主簿，以為腹心，舉侍御史。哀帝即位，遷為涼州刺史。鄴居職寬舒，少威嚴，數年以病免。</p>
<p>是時，帝祖母定陶傅太后稱皇太太后，帝母丁姬稱帝太后，而皇后即傅太后從弟子也。傅氏侯者三人，丁氏侯者二人。又封傅太后同母弟子鄭業為陽信侯。傅太后尤與政專權。<span class="style7">師古曰：「與讀曰豫。」</span>元壽元年正月朔，上以皇后父孔鄉侯傅晏為大司馬衞將軍，而帝舅陽安侯丁明為大司馬票騎將軍。臨拜，日食，詔舉方正直言。扶陽侯韋育舉鄴方正，鄴對曰：</p>
<p>　　臣聞禽息憂國，碎首不恨；<span class="style7">應劭曰：「禽息，秦大夫，薦百里奚而不見納。繆公出，當車以頭擊闑，腦乃播出，曰『臣生無補於國而不如死也！』繆公感寤而用百里奚，秦以大治。」</span>卞和獻寶，刖足願之。<span class="style7">師古曰：「解在鄒陽傳。」</span>臣幸得奉直言之詔，無二者之危，敢不極陳！臣聞陽尊陰卑，卑者隨尊，尊者兼卑，天之道也。是以男雖賤，各為其家陽；女雖貴，猶為其國陰。故禮明三從之義，<span class="style7">師古曰：「謂婦人在家從父，旣嫁從夫，夫死從子。」</span>雖有文母之德，必繫於子。<span class="style7">師古曰：「文母，文王之妃太姒也。」</span>春秋不書紀侯之母，陰義殺也。<span class="style7">師古曰：「隱三年『紀侯使履繻來逆女』。公羊傳曰『婚禮不稱主人』，主人謂壻也。『不稱母，母不通也。』殺謂減降也，音所例反。」</span>昔鄭伯隨姜氏之欲，終有叔段篡國之禍；周襄王內迫惠后之難，而遭居鄭之危。<span class="style7">師古曰：「解並在前。」</span>漢興，呂太后權私親屬，又以外孫為孝惠后，是時繼嗣不明，凡事多晻，<span class="style7">師古曰：「晻與暗同。」</span>晝昏冬雷之變，不可勝載。竊見陛下行不偏之政，每事約儉，非禮不動，誠欲正身與天下更始也。然嘉瑞未應，而日食地震，民訛言行籌，傳相驚恐。案春秋灾異，以指象為言語，<span class="style7">師古曰：「謂天不言，但以景象指意告喻人。」</span>故在於得一類而達之也。日食，明陽為陰所臨，坤卦乘離，明夷之象也。<span class="style7">應劭曰：「明夷之卦：『上六，不明晦，初登于天，後入于地。』明夷者，明傷也。初登于天者，初為天子，言以善聞于天也。後入于地者，傷賢害仁，佞惡在朝，必以惡終入于地也。」</span>坤以法地，為土為母，以安靜為德。震，不陰之效也。<span class="style7">師古曰：「言地當安靜而今乃震，是為不遵陰道也。」</span>占象甚明，臣敢不直言其事！</p>
<p>　　昔曾子問從令之義，孔子曰：「是何言與！」<span class="style7">師古曰：「曾子問子：『從父之令，可謂孝乎？』孔子非之。事見孝經。與讀曰歟。」</span>善閔子騫守禮不苟，從親所行，無非理者，故無可閒也。<span class="style7">師古曰：「論語稱孔子曰『孝哉閔子騫，人不間於其父母昆弟之言』是也。閒音居莧反。」</span>前大司馬新都侯莽退伏弟家，以詔策決，復遣就國。高昌侯宏去蕃自絕，猶受封土。<span class="style7">師古曰：「董宏也。」</span>制書侍中駙馬都尉遷不忠巧佞，免歸故郡，<span class="style7">師古曰：「傅遷也。」</span>間未旬月，則有詔還，大臣奏正其罰，卒不得遣，而反兼官奉使，顯寵過故。及陽信侯業，皆緣私君國，非功義所止。<span class="style7">師古曰：「謂緣私恩而得封爵為一國之君耳，非有功而侯也。」</span>諸外家昆弟無賢不肖，並侍帷幄，布在列位，<span class="style7">師古曰：「不問賢與不肖，皆親近在位。」</span>或典兵衞，或將軍屯，寵意并於一家，積貴之埶，世所希見所希聞也。至乃並置大司馬將軍之官。皇甫雖盛，三桓雖隆，魯為作三軍，無以甚此。當拜之日，晻然日食。<span class="style7">師古曰：「晻音烏感反。」</span>不在前後，臨事而發者，明陛下謙遜無專，承指非一，所言輙聽，所欲輒隨，<span class="style7">師古曰：「謂皆迫於太后也。」</span>有罪惡者不坐辜罰，無功能者畢受官爵，流漸積猥，正尤在是，<span class="style7">師古曰：「尤，過也。言過惡正在於此。」</span>欲令昭昭以覺聖朝。昔詩人所刺，春秋所譏，指象如此，殆不在它。由後視前，忿邑非之，<span class="style7">師古曰：「由，從也。邑，於邑也。」</span>逮身所行，不自鏡見，則以為可，計之過者。<span class="style7">師古曰：「逮，及也。鏡，鑒照也。自以所行為可，是計策之誤也。」</span>疏賤獨偏見，疑內亦有此類。<span class="style7">如淳曰：「在外而賤舉錯有過失，為主上所疑也。」師古曰：「此說非也。言天子不自見其過。疏賤獨偏見，鄴自謂傍觀而見之也。疑內亦有此類，謂後宮嬖幸非理寵遇，亦有如傅遷、鄭業等妄受恩賞者。」</span>天變不空，保右世主如此之至，柰何不應！<span class="style7">師古曰：「右讀曰佑。應謂應天戒而修德政。」</span></p>
<p>　　臣聞野雞著怪，高宗深動；<span class="style7">師古曰：「謂雉升鼎耳，故懼而修德，解在五行志。」</span>大風暴過，成王怛然。<span class="style7">師古曰：「謂成王信流言而疑周公，天乃雷電以風，禾盡偃，大木斯拔，王乃啟金縢之書，悔而還周公。」</span>願陛下加致精誠，思承始初，事稽諸古，<span class="style7">師古曰：「每事皆考於古昔。」</span>以厭下心，<span class="style7">師古曰：「厭，滿也，音一贍反。」</span>則黎庶羣生無不說喜，<span class="style7">師古曰：「說讀曰悅。」</span>上帝百神收還威怒，禎祥福祿何嫌不報！<span class="style7">師古曰：「嫌，疑也。」</span></p>
<p>鄴未拜，病卒。鄴言民訛言行籌，及谷永言王者買私田，彗星隕石牡飛之占，語在五行志。</p>
<p>初，鄴從張吉學，吉子竦又幼孤，從鄴學問，亦著於世，尤長小學。<span class="style7">師古曰：「小學，謂文字之學也。周禮『八歲入小學，保氏敎國子以六書』，故因名云。」</span>鄴子林，清靜好古，亦有雅材，建武中歷位列卿，至大司空。其正文字過於鄴、竦，故世言小學者由杜公。</p>
<p>贊曰：孝成之世，委政外家，諸舅持權重於丁、傅在孝哀時。故杜鄴敢譏丁、傅，而欽、永不敢言王氏，其埶然也。及欽欲挹損鳳權，而鄴附會音、商。永陳三七之戒，斯為忠焉，至其引申伯以阿鳳，隙平阿於車騎，<span class="style7">師古曰：「謂勸王譚不受城門之職。」</span>指金火以求合，<span class="style7">師古曰：「謂陳金火之變說音云『蕩蕩之德未純』。兾音親己，忘舊怨也。」</span>可謂諒不足而談有餘者。<span class="style7">師古曰：「諒，信也。」</span>孔子稱「友多聞」，三人近之矣。<span class="style7">師古曰：「孔子云：『友直、友諒、友多聞，益矣。』贊言杜鄴、杜欽、谷永無直諒之德，但多聞也。」</span></p>
<hr/>
</div>

<!-- end .main --></div>
<!-- end #main --></div>

</div>



</body></html>