<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷九・元帝紀第九</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature"><h1>卷九・元帝紀第九</h1>
<hr/>
<p id="p0"><a class="gg-link" href="#p0" onclick="return changeColor(this);"></a>孝元皇帝，<span class="style7">荀悅曰：「諱奭之字曰盛。」應劭曰：「謚法『行義悅民曰元』。」師古曰：「奭音式亦反。」</span>宣帝太子也。母曰共哀許皇后，<span class="style7">張晏曰：「禮，婦人從夫謚。閔其見殺，故兼二謚。」師古曰：「共讀曰恭。」</span>宣帝微時生民間。年二歲，宣帝即位。八歲，立為太子。<span class="style7">師古曰：「宣帝即位之明年改元曰本始。本始凡四年而改元曰地節。地節三年立皇太子。若初即位年二歲，則立為太子時年九歲矣。又宣帝以元平元年七月即位，而外戚傳云許后生元帝數月，宣帝立為帝。是則即位時太子未必二歲也。參校前後衆文，此紀進退為錯。」</span>壯大，柔仁好儒。見宣帝所用多文法吏，以刑名繩下，<span class="style7">晉灼曰：「刑，刑家；名，名家也。太史公曰：『法家嚴而少恩，名家儉而善失真。』」師古曰：「晉說非也。劉向別錄云申子學號刑名。刑名者，以名責實，尊君卑臣，崇上抑下。宣帝好觀其君臣篇。繩謂彈治之耳。」</span>大臣楊惲、盍寬饒等坐刺譏辭語為罪而誅，<span class="style7">師古曰：「惲音於吻反。」</span>甞侍燕從容言：<span class="style7">師古曰：「從音千容反。」</span>「陛下持刑太深，宜用儒生。」宣帝作色曰：<span class="style7">師古曰：「作，動也。意怒故動色。」</span>「漢家自有制度，本以霸王道雜之，柰何純任德敎，用周政乎！<span class="style7">師古曰：「姬周之政。」</span>且俗儒不達時宜，好是古非今，使人眩於名實，<span class="style7">師古曰：「眩，亂視也，音胡眄反。」</span>不知所守，何足委任！」迺歎曰：「亂我家者，太子也！」繇是疏太子而愛淮陽王，<span class="style7">師古曰：「繇讀與由同。」</span>曰：「淮陽王明察好法，宜為吾子。」而王母張倢伃尤幸。上有意欲用淮陽王代太子，然以少依許氏，俱從微起，故終不背焉。</p>
<p id="p1"><a class="gg-link" href="#p1" onclick="return changeColor(this);"></a>黃龍元年十二月，宣帝崩。癸巳，太子即皇帝位，謁高廟。尊皇太后曰太皇太后，<span class="style7">蘇林曰：「上官后。」</span>皇后曰皇太后。<span class="style7">文穎曰：「邛成王皇后，母養元帝者也。」</span></p>
<p id="p2"><a class="gg-link" href="#p2" onclick="return changeColor(this);"></a>初元元年春正月辛丑，孝宣皇帝葬杜陵。<span class="style7">臣瓚曰：「自崩至葬凡二十八日。杜陵在長安南五十里也。」</span>賜諸侯王、公主、列侯黃金，吏二千石以下錢帛，各有差。大赦天下。三月，封皇太后兄侍中中郎將王舜為安平侯。丙午，立皇后王氏。以三輔、太常、郡國公田及苑可省者振業貧民，<span class="style7">師古曰：「振起之，令有作業。」</span>貲不滿千錢者賦貸種、食。<span class="style7">師古曰：「賦，給與之也。貸，假也。貸音土戴反。種音之勇反。」</span>封外祖父平恩戴侯同產弟子中常侍許嘉為平恩侯，奉戴侯後。<span class="style7">文穎曰：「戴侯，許廣漢。」</span></p>
<p id="p3"><a class="gg-link" href="#p3" onclick="return changeColor(this);"></a>夏四月，詔曰：「朕承先帝之聖緒，獲奉宗廟，戰戰兢兢。間者地數動而未靜，懼於天地之戒，不知所繇。<span class="style7">師古曰：「繇與由同。」</span>方田作時，朕憂蒸庶之失業，<span class="style7">師古曰：「蒸，衆也。」</span>臨遣光祿大夫襃等十二人<span class="style7">應劭曰：「自臨面約敕乃遣之。」</span>循行天下，<span class="style7">師古曰：「行音下更反。」</span>存問耆老鰥寡孤獨困乏失職之民，<span class="style7">師古曰：「失職，失其常業。」</span>延登賢俊，招顯側陋，因覽風俗之化。相守二千石誠能正躬勞力，<span class="style7">師古曰：「相者，諸侯王相也。守，郡守也。」</span>宣明敎化，以親萬姓，則六合之內和親，庶幾虖無憂矣。書不云乎？『股肱良哉，庶事康哉！』<span class="style7">師古曰：「虞書益稷之辭也。言君能任賢，股肱之臣皆得良善，則衆事安寧。」</span>布告天下，使明知朕意。」又曰：「關東今年穀不登，民多困乏。其令郡國被災害甚者毋出租賦。江海陂湖園池屬少府者以假貧民，<span class="style7">師古曰：「湖，深水。」</span>勿租賦。賜宗室有屬籍者馬一匹至二駟，<span class="style7">師古曰：「二駟，八匹。」</span>三老、孝者帛五匹，弟者、力田三匹，鰥寡孤獨二匹，吏民五十戶牛酒。」<span class="style7">師古曰：「以五十戶為率，共賜之。」</span></p>
<p id="p4"><a class="gg-link" href="#p4" onclick="return changeColor(this);"></a>六月，以民疾疫，令大官損膳，減樂府員，省苑馬，以振困乏。</p>
<p id="p5"><a class="gg-link" href="#p5" onclick="return changeColor(this);"></a>秋八月，上郡屬國降胡萬餘人亡入匈奴。</p>
<p id="p6"><a class="gg-link" href="#p6" onclick="return changeColor(this);"></a>九月，關東郡國十一大水，飢，或人相食，轉旁郡錢穀以相救。詔曰：「間者陰陽不調，黎民飢寒，無以保治，<span class="style7">師古曰：「保，安也。」</span>惟德淺薄，不足以充入舊貫之居。<span class="style7">應劭曰：「言己德淺薄，不足以充舊貫。舊貫者，常居也。」師古曰：「論語稱閔子騫云『仍舊貫』。帝自謙，言不足充入先帝之宮室，故引以為言也。」</span>其令諸宮館希御幸者勿繕治，<span class="style7">師古曰：「繕，補也。」</span>太僕減穀食馬，水衡省肉食獸。」<span class="style7">師古曰：「減謂損其數。省者，全去之。」</span></p>
<p id="p7"><a class="gg-link" href="#p7" onclick="return changeColor(this);"></a>二年春正月，行幸甘泉，郊泰畤。賜雲陽民爵一級，女子百戶牛酒。</p>
<p id="p8"><a class="gg-link" href="#p8" onclick="return changeColor(this);"></a>立弟竟為清河王。</p>
<p id="p9"><a class="gg-link" href="#p9" onclick="return changeColor(this);"></a>三月，立廣陵厲王太子霸為王。</p>
<p id="p10"><a class="gg-link" href="#p10" onclick="return changeColor(this);"></a>詔罷黃門乘輿狗馬，<span class="style7">師古曰：「黃門，近署也，故親幸之物屬焉。」</span>水衡禁囿、宜春下苑、<span class="style7">孟康曰：「宮名也，在杜縣東。」晉灼曰：「史記云葬二世杜南宜春苑中。」師古曰：「宜春下苑即今京城東南隅曲江池是。」</span>少府佽飛外池、<span class="style7">如淳曰：「漢儀注佽飛具矰繳以射鳧鴈，給祭祀，是故有池也。」</span>嚴籞池田<span class="style7">蘇林曰：「嚴飾池上之屋及其地也。」晉灼曰：「嚴籞，射苑也。許慎曰：『嚴，弋射者所蔽也。』池田，苑中田也。」師古曰：「晉說是。」</span>假與貧民。詔曰：「蓋聞賢聖在位，陰陽和，風雨時，日月光，星辰靜，黎庶康寧，考終厥命。<span class="style7">師古曰：「考，老也。言得壽考，終其天命。」</span>今朕恭承天地，託于公侯之上，明不能燭，德不能綏，災異並臻，連年不息。乃二月戊午，地震于隴西郡，毀落太上皇廟殿壁木飾，壞敗豲道縣城郭官寺及民室屋，壓殺人衆。<span class="style7">師古曰：「豲道屬天水。凡府庭所在皆謂之寺。豲音完。壓音烏狎反。」</span>山崩地裂，水泉涌出。天惟降災，震驚朕師。<span class="style7">師古曰：「師，衆也。」</span>治有大虧，咎至於斯。夙夜兢兢，不通大變，深惟鬱悼，未知其序。<span class="style7">師古曰：「鬱，不通之意也。序，次也。」</span>間者歲數不登，元元困乏，不勝飢寒，以陷刑辟，朕甚閔之。郡國被地動災甚者無出租賦。赦天下。有可蠲除減省以便萬姓者，條奏，毋有所諱。丞相、御史、中二千石舉茂材異等直言極諫之士，朕將親覽焉。」</p>
<p id="p11"><a class="gg-link" href="#p11" onclick="return changeColor(this);"></a>夏四月丁巳，立皇太子。賜御史大夫爵關內侯，中二千石右庶長，<span class="style7">師古曰：「第十一爵。」</span>天下當為父後者爵一級，列侯錢各二十萬，五大夫十萬。<span class="style7">師古曰：「五大夫，第九爵。」</span></p>
<p id="p12"><a class="gg-link" href="#p12" onclick="return changeColor(this);"></a>六月，關東飢，齊地人相食。秋七月，詔曰：「歲比災害，民有菜色，<span class="style7">師古曰：「五穀不收，人但食菜，故其顏色變惡。」</span>慘怛於心。<span class="style7">師古曰：「慘，痛也。怛，悼也。」</span>已詔吏虛倉廩，開府庫振救，賜寒者衣。今秋禾麥頗傷。一年中地再動。北海水溢，流殺人民。陰陽不和，其咎安在？公卿將何以憂之？其悉意陳朕過，靡有所諱。」<span class="style7">師古曰：「悉意，盡意也。靡，無也。」</span></p>
<p id="p13"><a class="gg-link" href="#p13" onclick="return changeColor(this);"></a>冬，詔曰：「國之將興，尊師而重傅。故前將軍望之傅朕八年，道以經書，厥功茂焉。<span class="style7">師古曰：「茂，美也。道讀曰導。」</span>其賜爵關內侯，食邑八百戶，朝朔望。」</p>
<p id="p14"><a class="gg-link" href="#p14" onclick="return changeColor(this);"></a>十二月，中書令弘恭、石顯等譖望之，令自殺。</p>
<p id="p15"><a class="gg-link" href="#p15" onclick="return changeColor(this);"></a>三年春，令諸侯相位在郡守下。<span class="style7">師古曰：「此諸侯謂諸侯王也。」</span></p>
<p id="p16"><a class="gg-link" href="#p16" onclick="return changeColor(this);"></a>珠厓郡山南縣反，博謀群臣。待詔賈捐之以為宜棄珠厓，救民飢饉。<span class="style7">師古曰：「穀不熟為饑，蔬不熟為饉。蔬，菜也。」</span>乃罷珠厓。</p>
<p id="p17"><a class="gg-link" href="#p17" onclick="return changeColor(this);"></a>夏四月乙未晦，茂陵白鶴館災。詔曰：「迺者火災降於孝武園館，朕戰栗恐懼。不燭變異，咎在朕躬。<span class="style7">師古曰：「燭，照也。」</span>群司又未肯極言朕過，以至於斯，將何以寤焉！百姓仍遭凶阸，無以相振，<span class="style7">師古曰：「仍，頻也。」</span>加以煩擾虖苛吏，拘牽乎微文，不得永終性命，<span class="style7">師古曰：「永，長也。」</span>朕甚閔焉。其赦天下。」</p>
<p id="p18"><a class="gg-link" href="#p18" onclick="return changeColor(this);"></a>夏，旱。立長沙煬王弟宗為王。<span class="style7">鄭氏曰：「煬音供養之養也。」</span>封故海昬侯賀子代宗為侯。</p>
<p id="p19"><a class="gg-link" href="#p19" onclick="return changeColor(this);"></a>六月，詔曰：「蓋聞安民之道，本繇陰陽。<span class="style7">師古曰：「繇與由同。」</span>閒者陰陽錯謬，風雨不時。朕之不德，庶幾群公有敢言朕之過者，今則不然。媮合苟從，未肯極言，<span class="style7">師古曰：「媮與偷同。」</span>朕甚閔焉。惟烝庶之飢寒，遠離父母妻子，勞於非業之作，衞於不居之宮，<span class="style7">師古曰：「不急之事，故云非業也。」</span>恐非所以佐陰陽之道也。其罷甘泉、建章宮衞，令就農。百官各省費。<span class="style7">師古曰：「費用之物務減省。」</span>條奏毋有所諱。有司勉之，毋犯四時之禁。丞相御史舉天下明陰陽災異者各三人。」於是言事者衆，或進擢召見，人人自以得上意。<span class="style7">師古曰：「人人各自以當天子之意。」</span></p>
<p id="p20"><a class="gg-link" href="#p20" onclick="return changeColor(this);"></a>四年春正月，行幸甘泉，郊泰畤。三月，行幸河東，祠后土。赦汾陰徒。賜民爵一級，女子百戶牛酒，鰥寡高年帛。行所過無出租賦。</p>
<p id="p21"><a class="gg-link" href="#p21" onclick="return changeColor(this);"></a>五年春正月，以周子南君為周承休侯，<span class="style7">文穎曰：「姓姬，名延年。其祖父姬嘉，本周後，武帝元鼎四年封為周子南君，令奉周祠。」師古曰：「承休國在潁川。」</span>位次諸侯王。</p>
<p id="p22"><a class="gg-link" href="#p22" onclick="return changeColor(this);"></a>三月，行幸雍，祠五畤。</p>
<p id="p23"><a class="gg-link" href="#p23" onclick="return changeColor(this);"></a>夏四月，有星孛于參。詔曰：「朕之不逮，序位不明，<span class="style7">師古曰：「逮，及也。言官人之位失其次序。」</span>衆僚乆懬，<span class="style7">應劭曰：「懬音曠。」師古曰：「懬，古曠字。曠，空也。不得其人，則職事空廢。」</span>未得其人。元元失望，上感皇天，陰陽為變，咎流萬民，朕甚懼之。迺者關東連遭災害，飢寒疾疫，夭不終命。詩不云乎？『凡民有喪，匍匐救之。』<span class="style7">師古曰：「邶國谷風之詩也。言見人有喪禍之事，則當盡力以救之。匍音步扶反。匐音步得反。」</span>其令太官毋日殺，<span class="style7">師古曰：「不得日日宰殺。」</span>所具各減半。<span class="style7">師古曰：「食具也。」</span>乘輿秣馬，無乏正事而已。<span class="style7">師古曰：「秣，養也，以粟秣食之也。正事謂駕供郊祀蒐狩之事，非游田者也。秣音末。」</span>罷角抵、上林宮館希御幸者、齊三服官、<span class="style7">李斐曰：「齊國舊有三服之官。春獻冠幘縰為首服，紈素為冬服，輕綃為夏服，凡三。」如淳曰：「地理志曰齊冠帶天下。胡公曰服官主作文繡，以給袞龍之服。地理志襄邑亦有服官。」師古曰：「齊三服官，李說是也。縰與纚同，音山爾反，即今之方目𦀟也。紈素，今之絹也。輕綃，今之輕紗也。襄邑自出文繡，非齊三服也。」</span>北假田官、<span class="style7">李斐曰：「主假賃見官田與民，收其假稅也。故置田農之官。」晉灼曰：「匈奴傳秦始皇渡河據陽山北假中，王莽傳五原北假膏壤殖穀。北假，地名。」師古曰：「晉說是也。」</span>鹽鐵官、常平倉。博士弟子毋置員，以廣學者。賜宗室子有屬籍者馬一匹至二駟，三老、孝者帛，人五匹，弟者、力田三匹，鰥寡孤獨二匹，吏民五十戶牛酒。」省刑罰七十餘事。除光祿大夫以下至郎中保父母同產之令。<span class="style7">應劭曰：「舊時相保，一人有過，皆當坐之。」師古曰：「特為郎中以上除此令者，所以優之也。同產，謂兄弟也。」</span>令從官給事宮司馬中者，得為大父母父母兄弟通籍。<span class="style7">應劭曰：「從官，謂宦者及虎賁、羽林、太醫、太官是也。司馬中者，宮內門也。司馬主武，兵禁之意也。籍者，為二尺竹牒，記其年紀名字物色，縣之宮門，案省相應，乃得入也。」師古曰：「應說非也。從官，親近天子常侍從者皆是也。故此下云科第郎、從官。司馬門者，宮之外門也。衞尉有八屯，衞候司馬主衞士徼巡宿衞。每面各二司馬，故謂宮之外門為司馬門。」</span></p>
<p id="p24"><a class="gg-link" href="#p24" onclick="return changeColor(this);"></a>冬十二月丁未，御史大夫貢禹卒。</p>
<p id="p25"><a class="gg-link" href="#p25" onclick="return changeColor(this);"></a>衞司馬谷吉使匈奴，不還。<span class="style7">師古曰：「即衞尉八屯之衞司馬。」</span></p>
<p id="p26"><a class="gg-link" href="#p26" onclick="return changeColor(this);"></a>永光元年春正月，行幸甘泉，郊泰畤。赦雲陽徒。賜民爵一級，女子百戶牛酒，高年帛。行所過毋出租賦。</p>
<p id="p27"><a class="gg-link" href="#p27" onclick="return changeColor(this);"></a>二月，詔丞相、御史舉質樸敦厚遜讓有行者，光祿歲以此科第郎、從官。<span class="style7">師古曰：「始令丞相、御史舉此四科人以擢用之。而見在郎及從官，又令光祿每歲依此科考校，定其第高下，用知其人賢否也。」</span></p>
<p id="p28"><a class="gg-link" href="#p28" onclick="return changeColor(this);"></a>三月，詔曰：「五帝三王任賢使能，以登至平，而今不治者，豈斯民異哉？<span class="style7">師古曰：「言今所治人，即五帝三王之衆庶。」</span>咎在朕之不明，亡以知賢也。是故壬人在位，<span class="style7">服虔曰：「壬人，佞人也。」</span>而吉士雍蔽。<span class="style7">師古曰：「吉，善也。大雅卷阿之詩曰『藹藹王多吉士』。雍讀曰壅。」</span>重以周秦之弊，民漸薄俗，<span class="style7">師古曰：「為薄俗所漸染也。重音直用反。」</span>去禮義，觸刑法，豈不哀哉！繇此觀之，元元何辜？<span class="style7">師古曰：「繇讀與由同。」</span>其赦天下，令厲精自新，各務農畝。無田者皆假之，貨種、食如貧民。<span class="style7">師古曰：「此皆謂遇赦新免罪者也，故云如貧人。」</span>賜吏六百石以上爵五大夫，勤事吏二級，為父後者民一級，女子百戶牛酒，鰥寡孤獨高年帛。」是月雨雪，<span class="style7">師古曰：「雨音于具反。」</span>隕霜傷麥稼，秋罷。<span class="style7">如淳曰：「當言罷某官某事，爛脫失之。」晉灼曰：「或無稼字，或稼字在秋下。稼或作臧，或作霖。五行志永光元年三月隕霜殺桑，九月二日隕霜殺稼，天下大饑。言傷麥稼，秋罷，是也。」師古曰：「晉說得之。秋者，謂秋時所收穀稼也。今俗猶謂麥豆之屬為雜稼。云秋罷者，言至秋時無所收也。」</span></p>
<p id="p29"><a class="gg-link" href="#p29" onclick="return changeColor(this);"></a>二年春二月，詔曰：「蓋聞唐虞象刑而民不犯，<span class="style7">師古曰：「象刑，解在武紀。」</span>殷周法行而姦軌服。<span class="style7">師古曰：「軌與宄同。亂在外曰姦，在內曰軌。」</span>今朕獲承高祖之洪業，託位公侯之上，夙夜戰栗，永惟百姓之急，未甞有忘焉。然而陰陽未調，三光晻昧。<span class="style7">師古曰：「晻與暗同，又音烏感反。」</span>元元大困，流散道路，盜賊並興。有司又長殘賊，失牧民之術。是皆朕之不明，政有所虧。咎至於此，朕甚自恥。為民父母，若是之薄，謂百姓何！<span class="style7">師古曰：「言何以撫臨百姓。」</span>其大赦天下，賜民爵一級，女子百戶牛酒，鰥寡孤獨高年、三老、孝弟力田帛。」又賜諸侯王、公主、列侯黃金，中二千石以下至中都官長吏各有差，吏六百石以上爵五大夫，勤事吏各二級。</p>
<p id="p30"><a class="gg-link" href="#p30" onclick="return changeColor(this);"></a>三月壬戌朔，日有蝕之。詔曰：「朕戰戰栗栗，夙夜思過失，不敢荒寧。<span class="style7">師古曰：「荒，廢也。不敢廢事而自寧。」</span>惟陰陽不調，未燭其咎。婁敕公卿，日望有効。<span class="style7">師古曰：「婁，古屢字。其後亦同。」</span>至今有司執政，未得其中，<span class="style7">師古曰：「中音竹仲反。」</span>施與禁切，未合民心。<span class="style7">師古曰：「施惠褊薄，禁令煩苛。」</span>暴猛之俗彌長，和睦之道日衰，百姓愁苦，靡所錯躬。<span class="style7">師古曰：「錯，置也，音千故反。」</span>是以氛邪歲增，侵犯太陽，<span class="style7">師古曰：「氛，惡氣也。邪者，言非正氣也。太陽，日也。」</span>正氣湛掩，日乆奪光。<span class="style7">師古曰：「湛讀與沈同。湛掩者，見掩而湛沒。」</span>迺壬戌日有蝕之。天見大異，以戒朕躬，<span class="style7">師古曰：「見，顯示。」</span>朕甚悼焉。其令內郡國舉茂材異等賢良直言之士各一人。」</p>
<p id="p31"><a class="gg-link" href="#p31" onclick="return changeColor(this);"></a>夏六月，詔曰：「閒者連年不收，四方咸困。元元之民，勞於耕耘，又亡成功，困於饑饉，亡以相救。朕為民父母，德不能覆，而有其刑，甚自傷焉。其赦天下。」</p>
<p id="p32"><a class="gg-link" href="#p32" onclick="return changeColor(this);"></a>秋七月，西羌反，遣右將軍馮奉世擊之。八月，以太常任千秋為奮威將軍，別將五校並進。<span class="style7">師古曰：「別領五校之兵，而與右將軍並進。」</span></p>
<p id="p33"><a class="gg-link" href="#p33" onclick="return changeColor(this);"></a>三年春，西羌平，軍罷。</p>
<p id="p34"><a class="gg-link" href="#p34" onclick="return changeColor(this);"></a>三月，立皇子康為濟陽王。</p>
<p id="p35"><a class="gg-link" href="#p35" onclick="return changeColor(this);"></a>夏四月癸未，大司馬車騎將軍接薨。<span class="style7">師古曰：「王接。」</span></p>
<p id="p36"><a class="gg-link" href="#p36" onclick="return changeColor(this);"></a>冬十一月，詔曰：「迺者己丑地動，中冬雨水，大霧，<span class="style7">師古曰：「中讀曰仲。雨音于具反。」</span>盜賊並起。吏何不以時禁？各悉意對。」<span class="style7">師古曰：「時禁，謂月令所當禁斷者也。悉，盡也。」</span></p>
<p id="p37"><a class="gg-link" href="#p37" onclick="return changeColor(this);"></a>冬，復鹽鐵官、博士弟子員。<span class="style7">師古曰：「復音扶目反。」</span>以用度不足，民多復除，<span class="style7">師古曰：「復音方目反。」</span>無以給中外繇役。</p>
<p id="p38"><a class="gg-link" href="#p38" onclick="return changeColor(this);"></a>四年春二月，詔曰：「朕承至尊之重，不能燭理百姓，婁遭凶咎。加以邊竟不安，師旅在外，<span class="style7">師古曰：「婁讀曰屢。竟讀曰境。」</span>賦斂轉輸，元元騷動，窮困亡聊，犯法抵罪。夫上失其道而繩下以深刑，朕甚痛之。其赦天下，所貸貧民勿收責。」</p>
<p id="p39"><a class="gg-link" href="#p39" onclick="return changeColor(this);"></a>三月，行幸雍，祠五畤。</p>
<p id="p40"><a class="gg-link" href="#p40" onclick="return changeColor(this);"></a>夏六月甲戌，孝宣園東闕災。</p>
<p id="p41"><a class="gg-link" href="#p41" onclick="return changeColor(this);"></a>戊寅晦，日有蝕之。詔曰：「蓋聞明王在上，忠賢布職，則群生和樂，方外蒙澤。今朕晻于王道，<span class="style7">師古曰：「晻讀與暗同。」</span>夙夜憂勞，不通其理，靡瞻不眩，靡聽不惑，<span class="style7">師古曰：「靡，無也。眩，視亂也，音胡眄反。」</span>是以政令多還，民心未得，<span class="style7">李竒曰：「還，反也。易曰『渙汗其大號』，言王者發號施令如汗出，不可復反。」</span>邪說空進，事亡成功。此天下所著聞也。公卿大夫好惡不同，<span class="style7">師古曰：「愛憎各異也。」</span>或緣姦作邪，侵削細民，元元安所歸命哉！迺六月晦，日有蝕之。詩不云虖？『今此下民，亦孔之哀！』<span class="style7">師古曰：「小雅十月之交之詩也。孔，甚也。言災異旣多，百姓甚可哀愍。」</span>自今以來，公卿大夫其勉思天戒，慎身修永，以輔朕之不逮。<span class="style7">師古曰：「虞書咎繇謨云『慎厥身修思永』，言當慎修其身，思為長乆之道。故此詔云慎身修永也。今流俗書本永上有職字者，後人不曉，妄加之耳。」</span>直言盡意，無有所諱。」</p>
<p id="p42"><a class="gg-link" href="#p42" onclick="return changeColor(this);"></a>九月戊子，罷衞思后園<span class="style7">服虔曰：「戾太子母也。」</span>及戾園。冬十月乙丑，罷祖宗廟在郡國者。諸陵分屬三輔。<span class="style7">師古曰：「先是諸陵緫屬太常，今各依其地界屬三輔。」</span>以渭城壽陵亭部原上為初陵。<span class="style7">服虔曰：「元帝初置陵，未有名也，故曰初。」</span>詔曰：「安土重遷，黎民之性；<span class="style7">師古曰：「重，難也。」</span>骨肉相附，人情所願也。頃者有司緣臣子之義，奏徙郡國民以奉園陵，令百姓遠棄先祖墳墓，破業失產，親戚別離，人懷思慕之心，家有不自安之意。是以東垂被虛耗之害，關中有無聊之民，<span class="style7">師古曰：「耗，損也，音呼到反。」</span>非乆長之策也。詩不云虖？『民亦勞止，迄可小康，惠此中國，以綏四方。』<span class="style7">師古曰：「大雅民勞之詩也。止，語助也。迄，至也。康，安也。言人勞已乆，至此可以小安逸之。施惠京師，以及四遠也。」</span>今所為初陵者，勿置縣邑，使天下咸安土樂業，亡有動搖之心。布告天下，令明知之。」又罷先后父母奉邑。<span class="style7">應劭曰：「先后為其父母置邑守冢，以奉祭祀，旣已乆遠，又非典制，故罷之。」師古曰：「奉邑，奉音扶用反。」</span></p>
<p id="p43"><a class="gg-link" href="#p43" onclick="return changeColor(this);"></a>五年春正月，行幸甘泉，郊泰畤。三月，上幸河東，祠后土。</p>
<p id="p44"><a class="gg-link" href="#p44" onclick="return changeColor(this);"></a>秋，潁川水出，流殺人民。吏、從官縣被害者與告。<span class="style7">晉灼曰：「從官，猶從役從軍也。」臣瓚曰：「告，休假也。」師古曰：「晉說非也。從官，即上侍從之官也。言凡為吏為從官，其本縣有被害者，皆與休告。」</span>士卒遣歸。</p>
<p id="p45"><a class="gg-link" href="#p45" onclick="return changeColor(this);"></a>冬，上幸長楊射熊館，<span class="style7">師古曰：「射音食亦反。」</span>布車騎，大獵。</p>
<p id="p46"><a class="gg-link" href="#p46" onclick="return changeColor(this);"></a>十二月乙酉，毀太上皇、孝惠皇帝寢廟園。</p>
<p id="p47"><a class="gg-link" href="#p47" onclick="return changeColor(this);"></a>建昭元年春三月，上幸雍，祠五畤。</p>
<p id="p48"><a class="gg-link" href="#p48" onclick="return changeColor(this);"></a>秋八月，有白蛾群飛蔽日，從東都門至枳道。<span class="style7">如淳曰：「三輔黃圖長安城東面北頭門號曰宣平城門，其外郭曰東都門也。」師古曰：「蛾，若今之蠶蛾類也。音五何反。枳音只。枳道解在高紀。」</span></p>
<p id="p49"><a class="gg-link" href="#p49" onclick="return changeColor(this);"></a>冬，河間王元有罪，廢遷房陵。罷孝文太后、孝昭太后寢園。</p>
<p id="p50"><a class="gg-link" href="#p50" onclick="return changeColor(this);"></a>二年春正月，行幸甘泉，郊泰畤。三月，行幸河東，祠后土。益三河大郡太守秩。戶十二萬為大郡。</p>
<p id="p51"><a class="gg-link" href="#p51" onclick="return changeColor(this);"></a>夏四月，赦天下。</p>
<p id="p52"><a class="gg-link" href="#p52" onclick="return changeColor(this);"></a>六月，立皇子輿為信都王。閏月丁酉，太皇太后上官氏崩。</p>
<p id="p53"><a class="gg-link" href="#p53" onclick="return changeColor(this);"></a>冬十一月，齊楚地震，大雨雪，<span class="style7">師古曰：「雨音于具反。」</span>樹折屋壞。</p>
<p id="p54"><a class="gg-link" href="#p54" onclick="return changeColor(this);"></a>淮陽王舅張博、魏郡太守京房坐窺道諸侯王以邪意，漏泄省中語，<span class="style7">師古曰：「道讀曰導。」</span>博要斬，房棄市。</p>
<p id="p55"><a class="gg-link" href="#p55" onclick="return changeColor(this);"></a>三年夏，令三輔都尉、大郡都尉秩皆二千石。</p>
<p id="p56"><a class="gg-link" href="#p56" onclick="return changeColor(this);"></a>六月甲辰，丞相玄成薨。<span class="style7">師古曰：「韋玄成。」</span></p>
<p id="p57"><a class="gg-link" href="#p57" onclick="return changeColor(this);"></a>秋，使護西域騎都尉甘延壽、副校尉陳湯<span class="style7">師古曰：「言延壽及湯本充西域之使，故先言使而後序其官職及姓名。」</span>橋發戊己校尉屯田吏士及西域胡兵攻郅支單于。<span class="style7">師古曰：「橋與矯同。矯，託也。實不奉詔，詐以上命發兵，故言矯發也。戊己校尉者，鎮安西域，無常治處，亦猶甲乙等各有方位，而戊與己四季寄王，故以名官也。時有戊校尉，又有己校尉。一說，戊己位在中央，今所置校尉處三十六國之中，故曰戊己也。郅音質。」</span>冬，斬其首，傳詣京師，縣蠻夷邸門。<span class="style7">師古曰：「縣，古懸字也。蠻夷邸，若今鴻臚客館。」</span></p>
<p id="p58"><a class="gg-link" href="#p58" onclick="return changeColor(this);"></a>四年春正月，以誅郅支單于告祠郊廟。赦天下。群臣上壽置酒，以其圖書示後宮貴人。<span class="style7">服虔曰：「討郅支之圖書也。或曰單于土地山川之形書也。」師古曰：「或說非。」</span></p>
<p id="p59"><a class="gg-link" href="#p59" onclick="return changeColor(this);"></a>夏四月，詔曰：「朕承先帝之休烈，<span class="style7">師古曰：「休，美也。烈，業也。」</span>夙夜栗栗，懼不克任。間者陰陽不調，五行失序，百姓饑饉。惟烝庶之失業，臨遣諫大夫博士賞等二十一人循行天下，<span class="style7">師古曰：「行音下更反。」</span>存問耆老鰥寡孤獨乏困失職之人，舉茂材特立之士。相將九卿，其帥意毋怠，使朕獲觀敎化之流焉。」</p>
<p id="p60"><a class="gg-link" href="#p60" onclick="return changeColor(this);"></a>六月甲申，中山王竟薨。</p>
<p id="p61"><a class="gg-link" href="#p61" onclick="return changeColor(this);"></a>藍田地沙石雍霸水，安陵岸崩雍涇水，水逆流。<span class="style7">孟康曰：「安陵岸，惠帝陵旁涇水岸也。」師古曰：「雍讀曰壅。」</span></p>
<p id="p62"><a class="gg-link" href="#p62" onclick="return changeColor(this);"></a>五年春三月，詔曰：「蓋聞明王之治國也，明好惡而定去就，崇敬讓而民興行，故法設而民不犯，令施而民從。今朕獲保宗廟，兢兢業業，匪敢解怠，<span class="style7">師古曰：「兢兢，慎也。業業，危也。解讀曰懈。」</span>德薄明晻，敎化淺微。<span class="style7">師古曰：「晻讀與暗同。」</span>傳不云虖？『百姓有過，在予一人。』<span class="style7">師古曰：「論語載殷湯伐桀告天下之文也。言君天下者，當任其憂責。」</span>其赦天下，賜民爵一級，女子百戶牛酒，三老、孝弟力田帛。」又曰：「方春農桑興，百姓勠力自盡之時也，故是月勞農勸民，無使後時。<span class="style7">師古曰：「勞農，謂慰勉之。勞音來到反。」</span>今不良之吏，覆案小罪，<span class="style7">師古曰：「覆音方目反。」</span>徵召證案，興不急之事，以妨百姓，使失一時之作，亡終歲之功，公卿其明察申敕之。」<span class="style7">師古曰：「申，重也，一曰約束之耳。」</span></p>
<p id="p63"><a class="gg-link" href="#p63" onclick="return changeColor(this);"></a>夏六月庚申，復戾園。</p>
<p id="p64"><a class="gg-link" href="#p64" onclick="return changeColor(this);"></a>壬申晦，日有蝕之。</p>
<p id="p65"><a class="gg-link" href="#p65" onclick="return changeColor(this);"></a>秋七月庚子，復太上皇寢廟園、原廟、<span class="style7">文穎曰：「高祖已自有廟，在長安城中，惠帝更於渭北作廟，謂之原廟。爾雅曰原者再，再作廟也。」晉灼曰：「原，本也。始祖之廟，故曰本也。」師古曰：「文說是。」</span>昭靈后、武哀王、昭哀后、衞思后園。<span class="style7">師古曰：「昭靈后，高祖母也。武哀王，高祖兄也。昭哀后，高祖姊也。衞思后，戾太子母也。」</span></p>
<p id="p66"><a class="gg-link" href="#p66" onclick="return changeColor(this);"></a>竟寧元年<span class="style7">應劭曰：「虖韓邪單于願保塞，邊竟得以安寧，故以冠元也。」師古曰：「據如應說，竟讀為境。古之用字，境竟實同。但此詔云『邊垂長無兵革之事』，竟者終極之言，言永安寧也。旣無兵革，中外安寧，豈止境上？若依本字而讀，義更弘通也。」</span>春正月，匈奴虖韓邪單于來朝。詔曰：「匈奴郅支單于背叛禮義，旣伏其辜，虖韓邪單于不忘恩德，鄉慕禮義，<span class="style7">師古曰：「鄉讀曰嚮。」</span>復修朝賀之禮，願保塞傳之無窮，邊垂長無兵革之事。其改元為竟寧，賜單于待詔掖庭王檣為閼氏。」<span class="style7">應劭曰：「郡國獻女未御見，須命於掖庭，故曰待詔。王檣，王氏女，名檣，字昭君。」文穎曰：「本南郡秭歸人也。」蘇林曰：「閼氏音焉支，如漢皇后也。」師古曰：「秭音姊。」</span></p>
<p id="p67"><a class="gg-link" href="#p67" onclick="return changeColor(this);"></a>皇太子冠。賜列侯嗣子爵五大夫，<span class="style7">師古曰：「第九爵。」</span>天下為父後者爵一級。</p>
<p id="p68"><a class="gg-link" href="#p68" onclick="return changeColor(this);"></a>二月，御史大夫延壽卒。<span class="style7">師古曰：「即繁延壽也。繁音蒲何反。」</span></p>
<p id="p69"><a class="gg-link" href="#p69" onclick="return changeColor(this);"></a>三月癸未，復孝惠皇帝寢廟園、孝文太后、孝昭太后寢園。</p>
<p id="p70"><a class="gg-link" href="#p70" onclick="return changeColor(this);"></a>夏，封騎都尉甘延壽為列侯。賜副校尉陳湯爵關內侯，黃金百斤。</p>
<p id="p71"><a class="gg-link" href="#p71" onclick="return changeColor(this);"></a>五月壬辰，帝崩于未央宮。<span class="style7">臣瓚曰：「帝年二十七即位，即位十六年，壽四十三。」</span></p>
<p id="p72"><a class="gg-link" href="#p72" onclick="return changeColor(this);"></a>毀太上皇、孝惠、孝景皇帝廟。罷孝文、孝昭太后、昭靈后、武哀王、昭哀后寢園。</p>
<p id="p73"><a class="gg-link" href="#p73" onclick="return changeColor(this);"></a>秋七月丙戌，葬渭陵。<span class="style7">臣瓚曰：「自崩及葬凡五十五日。渭陵在長安北五十六里也。」</span></p>
<p id="p74"><a class="gg-link" href="#p74" onclick="return changeColor(this);"></a>贊曰：臣外祖兄弟為元帝侍中，<span class="style7">應劭曰：「元、成帝紀皆班固父彪所作，臣則彪自說也。外祖，金敞也。」如淳曰：「班固外祖，樊叔皮也。」師古曰：「應說是。」</span>語臣曰元帝多材蓺，善史書。<span class="style7">應劭曰：「周宣王太史史籀所作大篆。」</span>鼓琴瑟，吹洞簫，<span class="style7">如淳曰：「簫之無底者。」</span>自度曲，被歌聲，<span class="style7">應劭曰：「自隱度作新曲，因持新曲以為歌詩聲也。」荀悅曰：「被聲，能播樂也。」臣瓚曰：「度曲，謂歌終更授其次，謂之度曲。西京賦曰『度曲未終，雲起雪飛』。張衡舞賦亦曰『度終復位，次受二八』。」師古曰：「應、荀二說皆是也。度音大各反。被音皮義反。」</span>分刌節度，<span class="style7">蘇林曰：「刌，度也，知曲之終始節度也。」韋昭曰：「刌，切也，謂能分切句絕，為之節制也。」師古曰：「韋說是也。刌音千本反。」</span>窮極幼眇。<span class="style7">師古曰：「幼眇讀曰要妙。」</span>少而好儒，及即位，徵用儒生，委之以政，貢、薛、韋、匡迭為宰相。<span class="style7">師古曰：「貢禹、薛廣德、韋賢、匡衡迭互而為丞相也。迭音大結反。」</span>而上牽制文義，優游不斷，<span class="style7">師古曰：「為文義所牽制，故不斷決。」</span>孝宣之業衰焉。然寬弘盡下，出於恭儉，號令溫雅，有古之風烈。</p>
</div>
<!-- end .main --></div>
<!-- end #main --></div>
</div>
</body></html>