<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷七十二‧王貢兩龔鮑傳第四十二</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷七十二・王貢兩龔鮑傳第四十二</h1>
<hr/>
<p id="online_toc_0"><a class="gg-link" href="#online_toc_0" onclick="return changeColor(this);"></a>昔武王伐紂，遷九鼎於雒邑，<span class="style7">師古曰：「九鼎，即夏禹所鑄者也。遷謂從紂都遷之以來。春秋左氏傳曰：『夏之方有德也，遠方圖物，貢金九牧以鑄鼎象物。桀有昬德，鼎遷于商，載祀六百。商紂暴虐，鼎遷于周。』」</span>伯夷、叔齊薄之，<span class="style7">師古曰：「夷、齊以武王父死不葬而用干戈為不孝，以臣伐君為不忠。」</span>餓死于首陽，不食其祿，<span class="style7">師古曰：「馬融云首陽山在河東蒲阪華山之北，河曲之中。高誘則云在雒陽東北。阮籍詠懷詩亦以為然。今此二山並有夷齊祠耳。而曹大家注幽通賦云隴西首陽縣是也。今隴西亦有首陽山。許慎又云首陽山在遼西。諸說不同，致有疑惑，而伯夷歌云『登彼西山』，則當隴西者近為是也。」</span>周猶稱盛德焉。然孔子賢此二人，以為「不降其志，不辱其身」也。<span class="style7">師古曰：「事見論語。」</span>而孟子亦云：「聞伯夷之風者，貪夫廉，懦夫有立志；」<span class="style7">師古曰：「懦，柔弱也，音乃喚反，又音儒。」</span>「奮乎百世之上，百世之下莫不興起，非賢人而能若是乎！」</p>
<p id="online_toc_1"><a class="gg-link" href="#online_toc_1" onclick="return changeColor(this);"></a>漢興有園公、綺里季、夏黃公、甪里先生，<span class="style7">師古曰：「四皓稱號，本起於此，更無姓名可稱知。此蓋隱居之人，匿跡遠害，不自標顯，祕其氏族，故史傳無得而詳。至於後代皇甫謐、圈稱之徒，及諸地理書說，競為四人施安姓字，自相錯互，語又不經，班氏不載於書。諸家皆臆說，今並棄略，一無取焉。」</span>此四人者，當秦之世，避而入商雒深山，<span class="style7">師古曰：「即今之商州商雒縣山也。」</span>以待天下之定也。自高祖聞而召之，不至。其後呂后用留侯計，使皇太子卑辭束帛致禮，安車迎而致之。四人旣至，從太子見，高祖客而敬焉，太子得以為重，遂用自安。語在留侯傳。</p>
<p id="online_toc_2"><a class="gg-link" href="#online_toc_2" onclick="return changeColor(this);"></a>其後谷口有鄭子真，蜀有嚴君平，<span class="style7">師古曰：「地理志謂君平為嚴遵。三輔決錄云子真名樸，君平名尊，則君平、子真皆其字也。」</span>皆修身自保，非其服弗服，非其食弗食。成帝時，元舅大將軍王鳳以禮聘子真，子真遂不詘而終。君平卜筮於成都巿，以為「卜筮者賤業，而可以惠衆人。有邪惡非正之問，則依蓍龜為言利害。與人子言依於孝，與人弟言依於順，與人臣言依於忠，各因埶導之以善，從吾言者，已過半矣。」裁日閱數人，<span class="style7">師古曰：「裁與才同。閱，歷也。」</span>得百錢足自養，則閉肆下簾而授老子。<span class="style7">師古曰：「肆者，巿也，列所坐之處也。」</span>博覽亡不通，依老子、嚴周之指著書十餘萬言。<span class="style7">師古曰：「嚴周即莊周。」</span>楊雄少時從遊學，以而仕京師顯名，數為朝廷在位賢者稱君平德。杜陵李彊素善雄，乆之為益州牧，喜謂雄曰：「吾真得嚴君平矣。」雄曰：「君備禮以待之，彼人可見而不可得詘也。」彊心以為不然。及至蜀，致禮與相見，卒不敢言以為從事，乃歎曰：「楊子雲誠知人！」君平年九十餘，遂以其業終，蜀人愛敬，至今稱焉。及雄著書言當世士，稱此二人。其論曰：「或問：君子疾沒世而名不稱，<span class="style7">師古曰：「以身沒而無名為病。」</span>盍埶諸？名，卿可幾。曰：君子德名為幾。<span class="style7">孟康曰：「盍，何不也，言何不因名卿之勢以求名。」韋昭曰：「言有勢之名卿，庶幾可不朽。楊子以為不然，唯有德者可以有名。」師古曰：「或人以事有權力之卿，用自表顯，則其名可庶幾而立。楊雄以為自蓄其德，則有名也。」</span>梁、齊、楚、趙之君非不富且貴也，<span class="style7">師古曰：「謂當時諸侯王也。」</span>惡虖成其名！<span class="style7">師古曰：「惡，於何也。惡音烏。」</span>谷口鄭子真不詘其志，耕於巖石之下，名震于京師，豈其卿？豈其卿？楚兩龔之絜，其清矣乎！蜀嚴湛冥，<span class="style7">孟康曰：「蜀郡嚴君平湛深玄默無欲也。」師古曰：「湛讀曰沈。」</span>不作苟見，不治苟得，<span class="style7">師古曰：「不為苟顯之行，不事苟得之業。」</span>久幽而不改其操，雖隨、和何以加諸？<span class="style7">師古曰：「隨，隨侯珠也。和，和氏璧也。諸，之也。」</span>舉茲以旃，不亦寶乎！」<span class="style7">師古曰：「旃亦之也。言舉此人而用之，不亦國之寶乎！自此以上皆楊雄之言也。」</span></p>
<p id="online_toc_3"><a class="gg-link" href="#online_toc_3" onclick="return changeColor(this);"></a>自園公、綺里季、夏黃公、甪里先生、鄭子真、嚴君平皆未甞仕，然其風聲足以激貪厲俗，近古之逸民也。若王吉、貢禹、兩龔之屬，皆以禮讓進退云。</p>
<p id="online_toc_4"><a class="gg-link" href="#online_toc_4" onclick="return changeColor(this);"></a>王吉字子陽，琅玡臯虞人也。少好學明經，以郡吏舉孝廉為郎，補若盧右丞，<span class="style7">師古曰：「少府之屬官有若盧令丞。漢舊儀以為主治庫兵者。」</span>遷雲陽令。舉賢良為昌邑中尉，而王好游獵，驅馳國中，動作亡節，吉上疏諫曰：</p>
<p id="online_toc_5"><a class="gg-link" href="#online_toc_5" onclick="return changeColor(this);"></a>　　臣聞古者師日行三十里，吉行五十里。詩云：「匪風發兮，匪車揭兮，顧瞻周道，中心𢛁兮。」<span class="style7">師古曰：「檜國匪風之篇。發發，飄風貌。揭揭，疾驅貌。𢛁，古怛字，傷也。言見此飄風及疾驅，則顧念哀傷，思周道也。揭音丘列反。」</span>說曰：是非古之風也，發發者；是非古之車也，揭揭者。蓋傷之也。<span class="style7">師古曰：「今之發發然者非古有道之風也，今之揭揭然者非古有道之車也，故傷之。」</span>今者大王幸方與，<span class="style7">師古曰：「縣名也，音房預。」</span>曾不半日而馳二百里，百姓頗廢耕桑，治道牽馬，臣愚以為民不可數變。<span class="style7">師古曰：「數音所角反。」</span>昔召公述職，<span class="style7">師古曰：「召讀曰邵。邵公名奭。自陝以西邵公主之。」</span>當民事時，舍於棠下而聽斷焉。<span class="style7">師古曰：「舍，止息。」</span>是時人皆得其所，後世思其仁恩，至虖不伐甘棠，甘棠之詩是也。<span class="style7">師古曰：「邵南之詩也，其詩曰：『蔽芾甘棠，勿翦勿伐，邵伯所茇。』蔽芾，小樹貌也。甘棠，杜也。茇，舍也。蔽音必二反。芾音方未反。茇音步末反。」</span></p>
<p id="online_toc_6"><a class="gg-link" href="#online_toc_6" onclick="return changeColor(this);"></a>　　大王不好書術而樂逸游，馮式撙銜，<span class="style7">臣瓚曰：「撙，促也。」師古曰：「撙，挫也，音子本反。」</span>馳騁不止，口倦乎叱咤，<span class="style7">師古曰：「咤亦吒字也，音竹駕反。」</span>手苦於箠轡，<span class="style7">師古曰：「箠，馬策，音止橤反。」</span>身勞乎車輿；朝則冒霧露，<span class="style7">師古曰：「冒，犯也，音莫克反。」</span>晝則被塵埃，夏則為大暑之所暴炙，冬則為風寒之所匽薄。<span class="style7">師古曰：「匽與偃同，言遇疾風則偃靡也。薄，迫也。」</span>數以耎脆之玉體犯勤勞之煩毒，<span class="style7">師古曰：「耎，柔也，音而兖反。」</span>非所以全壽命之宗也，<span class="style7">師古曰：「宗，尊也。」</span>又非所以進仁義之隆也。<span class="style7">師古曰：「隆，高也。」</span></p>
<p id="online_toc_7"><a class="gg-link" href="#online_toc_7" onclick="return changeColor(this);"></a>　　夫廣夏之下，細旃之上，<span class="style7">師古曰：「廣夏，大屋也。旃與氈同。」</span>明師居前，勸誦在後，上論唐虞之際，下及殷周之盛，考仁聖之風，習治國之道，訢訢焉發憤忘食，<span class="style7">師古曰：「訢，古欣字。」</span>日新厥德，其樂豈徒銜橛之閒哉！<span class="style7">師古曰：「銜，馬銜也。橛，車鉤心也。張揖以橛為馬之長銜，非也。橛音其月反。」</span>休則俛仰詘信以利形，<span class="style7">師古曰：「形，體也。信讀曰伸。」</span>進退步趨以實下，<span class="style7">如淳曰：「今人不行，則膝已下虛弱不實。」</span>吸新吐故以練臧，專意積精以適神，<span class="style7">師古曰：「臧，五臧也。練，練其氣也。適，和也。」</span>於以養生，豈不長哉！大王誠留意如此，則心有堯舜之志，體有喬松之壽，<span class="style7">師古曰：「喬松，仙人伯喬及赤松子也。」</span>美聲廣譽登而上聞，則福祿其轃而社稷安矣。<span class="style7">師古曰：「轃與臻同。臻，至也。」</span></p>
<p id="online_toc_8"><a class="gg-link" href="#online_toc_8" onclick="return changeColor(this);"></a>　　皇帝仁聖，至今思慕未怠，<span class="style7">師古曰：「皇帝謂昭帝也。言武帝晏駕未乆，故尚思慕。」</span>於宮館囿池弋獵之樂未有所幸，大王宜夙夜念此，以承聖意。諸侯骨肉，莫親大王，大王於屬則子也，於位則臣也，一身而二任之責加焉，恩愛行義孅介有不具者，於以上聞，非饗國之福也。臣吉愚戇，願大王察之。</p>
<p id="online_toc_9"><a class="gg-link" href="#online_toc_9" onclick="return changeColor(this);"></a>王賀雖不遵道，然猶知敬禮吉，乃下令曰：「寡人造行不能無惰，中尉甚忠，數輔吾過。使謁者千秋賜中尉牛肉五百斤，酒五石，脯五束。」其後復放從自若。<span class="style7">師古曰：「從音子用反。」</span>吉輒諫爭，甚得輔弼之義，雖不治民，國中莫不敬重焉。</p>
<p id="online_toc_10"><a class="gg-link" href="#online_toc_10" onclick="return changeColor(this);"></a>久之，昭帝崩，亡嗣，大將軍霍光秉政，遣大鴻臚宗正迎昌邑王。吉即奏書戒王曰：「臣聞高宗諒闇，三年不言。<span class="style7">師古曰：「已解於上。」</span>今大王以喪事徵，宜日夜哭泣悲哀而已，慎毋有所發。<span class="style7">師古曰：「發謂興舉衆事。」</span>且何獨喪事，凡南面之君何言哉？天不言，四時行焉，百物生焉，<span class="style7">師古曰：「論語稱孔子曰『天何言哉？四時行焉，百物生焉。天何言哉？』故吉引之。」</span>願大王察之。大將軍仁愛勇智，忠信之德天下莫不聞，事孝武皇帝二十餘年未甞有過。先帝弃羣臣，屬以天下，<span class="style7">師古曰：「屬音之欲反。」</span>寄幼孤焉，大將軍抱持幼君襁緥之中，布政施敎，海內晏然，雖周公、伊尹亡以加也。今帝崩亡嗣，大將軍惟思可以奉宗廟者，攀援而立大王，<span class="style7">師古曰：「援，引也，音爰。」</span>其仁厚豈有量哉！<span class="style7">師古曰：「言其深多也。量音力向反。」</span>臣願大王事之敬之，政事壹聽之，大王垂拱南面而已。願留意，常以為念。」</p>
<p id="online_toc_11"><a class="gg-link" href="#online_toc_11" onclick="return changeColor(this);"></a>王旣到，即位二十餘日以行淫亂廢。昌邑群臣坐在國時不舉奏王罪過，令漢朝不聞知，又不能輔道，<span class="style7">師古曰：「道讀曰導。」</span>陷王大惡，皆下獄誅。唯吉與郎中令龔遂以忠直數諫正得減死，髡為城旦。</p>
<p id="online_toc_12"><a class="gg-link" href="#online_toc_12" onclick="return changeColor(this);"></a>起家復為益州刺史，病去官，復徵為博士諫大夫。是時宣帝頗修武帝故事，宮室車服盛於昭帝。時外戚許、史、王氏貴寵，而上躬親政事，任用能吏。吉上疏言得失，曰：</p>
<p id="online_toc_13"><a class="gg-link" href="#online_toc_13" onclick="return changeColor(this);"></a>　　陛下躬聖質，緫萬方，帝王圖籍日陳于前，惟思世務，將興太平。詔書每下，民欣然若更生。臣伏而思之，可謂至恩，未可謂本務也。<span class="style7">師古曰：「言天子如此，雖於百姓為至恩，然未盡政務之本也。」</span></p>
<p id="online_toc_14"><a class="gg-link" href="#online_toc_14" onclick="return changeColor(this);"></a>　　欲治之主不世出，<span class="style7">師古曰：「言有時遇之不常值。」</span>公卿幸得遭遇其時，言聽諫從，然未有建萬世之長策，舉明主於三代之隆者也。<span class="style7">師古曰：「三代，夏、殷、周。」</span>其務在於期會簿書，斷獄聽訟而已，此非太平之基也。</p>
<p id="online_toc_15"><a class="gg-link" href="#online_toc_15" onclick="return changeColor(this);"></a>　　臣聞聖王宣德流化，必自近始。朝廷不備，難以言治；左右不正，難以化遠。民者，弱而不可勝，愚而不可欺也。聖主獨行於深宮，得則天下稱誦之，失則天下咸言之。行發於近，必見於遠，故謹選左右，審擇所使；左右所以正身也，所使所以宣德也。詩云：「濟濟多士，文王以寧。」<span class="style7">師古曰：「大雅文王之詩。」</span>此其本也。</p>
<p id="online_toc_16"><a class="gg-link" href="#online_toc_16" onclick="return changeColor(this);"></a>　　春秋所以大一統者，六合同風，九州共貫也。<span class="style7">師古曰：「解在董仲舒傳。」</span>今俗吏所以牧民者，非有禮義科指可世世通行者也，獨設刑法以守之。其欲治者，不知所繇，<span class="style7">師古曰：「繇與由同。」</span>以意穿鑿，各取一切，權譎自在，故一變之後不可復修也。<span class="style7">師古曰：「言其敝深難乆行。」</span>是以百里不同風，千里不同俗，戶異政，人殊服，詐偽萌生，<span class="style7">師古曰：「萌生，言其爭出，如草木之初生。」</span>刑罰亡極，質樸日銷，恩愛濅薄。<span class="style7">師古曰：「濅，漸也。」</span>孔子曰「安上治民，莫善於禮」，<span class="style7">師古曰：「孝經載孔子之言。」</span>非空言也。王者未制禮之時，引先王禮宜於今者而用之。臣願陛下承天心，發大業，與公卿大臣延及儒生，述舊禮，明王制，𢿛一世之民濟之仁壽之域，<span class="style7">師古曰：「以仁撫下，則群生安逸而壽考。」</span>則俗何以不若成康，壽何以不若高宗？<span class="style7">師古曰：「高宗，殷王武丁也，享國百年。」</span>竊見當世趨務不合於道者，<span class="style7">師古曰：「趨讀曰趣。趣，向也。」</span>謹條奏，唯陛下財擇焉。<span class="style7">師古曰：「財與裁同。」</span></p>
<p id="online_toc_17"><a class="gg-link" href="#online_toc_17" onclick="return changeColor(this);"></a>吉意以為「夫婦，人倫大綱，夭壽之萌也。<span class="style7">師古曰：「由之而生，故云萌。」</span>世俗嫁娶太早，未知為人父母之道而有子，是以敎化不明而民多夭。聘妻送女亡節，則貧人不及，故不舉子。又漢家列侯尚公主，諸侯則國人承翁主，<span class="style7">晉灼曰：「娶天子女則曰尚公主。國人娶諸侯女曰承翁主。尚承皆卑下之名也。」師古曰：「翁主者，言其父自主婚也。解具在高紀。」</span>使男事女，夫詘於婦，逆陰陽之位，故多女亂。古者衣服車馬貴賤有章，以襃有德而別尊卑，今上下僭差，人人自制，<span class="style7">師古曰：「言無節度。」</span>是以貪財誅利，不畏死亡。周之所以能致治，刑措而不用者，以其禁邪於冥冥，<span class="style7">師古曰：「冥冥，言未有端緒。」</span>絕惡於未萌也。」又言「舜、湯不用三公九卿之世而舉皐陶、伊尹，<span class="style7">李竒曰：「不繼世而爵也。言皐陶、伊尹非三公九卿之世。」</span>不仁者遠。<span class="style7">師古曰：「任用賢人，放黜讒佞。」</span>今使俗吏得任子弟，<span class="style7">張晏曰：「子弟以父兄任為郎。」</span>率多驕驁，<span class="style7">師古曰：「驁與傲同。」</span>不通古今，至於積功治人，亡益於民，此伐檀所為作也。<span class="style7">師古曰：「伐檀，詩篇名，刺不用賢也，在魏國風也。」</span>宜明選求賢，除任子之令。外家及故人可厚以財，不宜居位。去角抵，減樂府，省尚方，<span class="style7">師古曰：「尚方主巧作。」</span>明視天下以儉。<span class="style7">師古曰：「視讀曰示。」</span>古者工不造琱瑑，<span class="style7">師古曰：「瑑者，刻鏤為文。瑑音篆。」</span>商不通侈靡，非工商之獨賢，政敎使之然也。民見儉則歸本，本立而末成。」其指如此，上以其言迂闊，<span class="style7">師古曰：「迂，遠也，音于。」</span>不甚寵異也。吉遂謝病歸琅邪。</p>
<p id="online_toc_18"><a class="gg-link" href="#online_toc_18" onclick="return changeColor(this);"></a>始吉少時學問，居長安。東家有大棗樹垂吉庭中，吉婦取棗以啖吉。<span class="style7">師古曰：「啖謂使食之，音徒濫反。啖亦啗字耳。此義與高紀『啗以利』同。」</span>吉後知之，乃去婦。東家聞而欲伐其樹，鄰里共止之，因固請吉令還婦。里中為之語曰：「東家有樹，王陽婦去；東家棗完，去婦復還。」其厲志如此。</p>
<p id="online_toc_19"><a class="gg-link" href="#online_toc_19" onclick="return changeColor(this);"></a>吉與貢禹為友，世稱「王陽在位，貢公彈冠」，<span class="style7">師古曰：「彈冠者，且入仕也。」</span>言其取舍同也。<span class="style7">師古曰：「取，進趣也。舍，止息也。」</span>元帝初即位，遣使者徵貢禹與吉。吉年老，道病卒，上悼之，復遣使者弔祠云。</p>
<p id="online_toc_20"><a class="gg-link" href="#online_toc_20" onclick="return changeColor(this);"></a>初，吉兼通五經，能為騶氏春秋，以詩、論語敎授，好梁丘賀說易，令子駿受焉。駿以孝廉為郎。左曹陳咸薦駿賢父子，經明行修，宜顯以厲俗。光祿勳匡衡亦舉駿有專對材。<span class="style7">師古曰：「專對謂見問即對，無所疑也。論語稱孔子曰：『使於四方，不能專對，雖多亦奚以為？』」</span>遷諫大夫，使責淮陽憲王。<span class="style7">師古曰：「以其有口辭。」</span>遷趙內史。吉坐昌邑王被刑後，戒子孫毋為王國吏，故駿道病，免官歸。起家復為幽州刺史，遷司隷校尉，奏免丞相匡衡，遷少府。八歲，成帝欲大用之，出駿為京兆尹，試以政事。先是京兆有趙廣漢、張敞、王尊、王章，至駿皆有能名，故京師稱曰：「前有趙、張，後有三王。」而薛宣從左馮翊代駿為少府，會御史大夫缺，谷永奏言：「聖王不以名譽加於實效。<span class="style7">師古曰：「言不聽虛名。」</span>考績用人之法，<span class="style7">師古曰：「言用人之法，皆須考以功績。」</span>薛宣政事已試。」<span class="style7">師古曰：「言有效也。」</span>上然其議。宣為少府月餘，遂超御史大夫，至丞相。駿乃代宣為御史大夫，並居位。六歲病卒，翟方進代駿為大夫。數月，薛宣免，遂代為丞相。衆人為駿恨不得封侯。駿為少府時，妻死，因不復娶，或問之，駿曰：「德非曾參，子非華、元，<span class="style7">如淳曰：「華與元，曾參之二子也。韓詩外傳曰曾參喪妻不更娶，人問其故，曾子曰：『以華、元善人也。』一曰曾參之子字華元。」師古曰：「二子是也。」</span>亦何敢娶？」</p>
<p id="online_toc_21"><a class="gg-link" href="#online_toc_21" onclick="return changeColor(this);"></a>駿子崇以父任為郎，歷刺史、郡守，治有能名。建平三年，以河南太守徵入為御史大夫數月。是時成帝舅安成恭侯夫人放寡居，共養長信宮，<span class="style7">師古曰：「放者，夫人之名也。共音居用反。養音弋亮反。」</span>坐祝詛下獄，崇奏封事，為放言。放外家解氏與崇為昏，<span class="style7">師古曰：「婚姻之家。」</span>哀帝以崇為不忠誠，策詔崇曰：「朕以君有累世之美，故踰列次。<span class="style7">師古曰：「謂自祖及身皆有名也。」</span>在位以來，忠誠匡國未聞所繇，<span class="style7">師古曰：「繇與由同。由，從也。」</span>反懷詐諼之辭，<span class="style7">師古曰：「諼，詐言也，音虛袁反。」</span>欲以攀救舊姻之家，大逆之辜，舉錯專恣，<span class="style7">師古曰：「錯，置也。」</span>不遵法度，亡以示百僚。」左遷為大司農，後徙衞尉左將軍。平帝即位，王莽秉政，大司空彭宣乞骸骨罷，崇代為大司空，封扶平侯。歲餘，崇復謝病乞骸骨，皆避王莽，莽遣就國。歲餘，為傅婢所毒，<span class="style7">師古曰：「凡言傅婢者，謂傅相其衣服衽席之事。一說傅曰附，謂近幸也。」</span>薨，國除。</p>
<p id="online_toc_22"><a class="gg-link" href="#online_toc_22" onclick="return changeColor(this);"></a>自吉至崇，世名清廉，然材器名稱稍不能及父，而祿位彌隆。皆好車馬衣服，其自奉養極為鮮明，而亡金銀錦繡之物。及遷徙去處，所載不過囊衣，<span class="style7">師古曰：「一囊之衣也。有底曰囊，無底曰橐。」</span>不畜積餘財。<span class="style7">師古曰：「畜讀曰蓄。」</span>去位家居，亦布衣疏食。天下服其廉而怪其奢，故俗傳「王陽能作黃金」。<span class="style7">師古曰：「以其無所求取，不營產業而車服鮮明，故謂自作黃金以給用。」</span></p>
<p id="online_toc_23"><a class="gg-link" href="#online_toc_23" onclick="return changeColor(this);"></a>貢禹字少翁，琅邪人也。以明經絜行著聞，徵為博士，涼州刺史，病去官。復舉賢良為河南令。歲餘，以職事為府官所責，<span class="style7">師古曰：「太守之府。」</span>免冠謝。禹曰：「冠壹免，安復可冠也！」遂去官。</p>
<p id="online_toc_24"><a class="gg-link" href="#online_toc_24" onclick="return changeColor(this);"></a>元帝初即位，徵禹為諫大夫，數虛己問以政事。<span class="style7">師古曰：「虛己謂聽受其言也。」</span>是時年歲不登，郡國多困，禹奏言：</p>
<p id="online_toc_25"><a class="gg-link" href="#online_toc_25" onclick="return changeColor(this);"></a>　　古者宮室有制，宮女不過九人，秣馬不過八匹；<span class="style7">師古曰：「秣，養也，謂以粟米飤也。」</span>牆塗而不琱，<span class="style7">師古曰：「琱字與彫同。彫，畫也。」</span>木摩而不刻，車輿器物皆不文畫，苑囿不過數十里，與民共之；任賢使能，什一而稅，亡它賦斂繇戍之役，使民歲不過三日，千里之內自給，千里之外各置貢職而已。<span class="style7">師古曰：「言天子以畿內賦斂自供，千里之外令其以時入貢，不欲煩勞也。」</span>故天下家給人足，頌聲並作。</p>
<p id="online_toc_26"><a class="gg-link" href="#online_toc_26" onclick="return changeColor(this);"></a>　　至高祖、孝文、孝景皇帝，循古節儉，宮女不過十餘，廄馬百餘匹。孝文皇帝衣綈履革，<span class="style7">師古曰：「娣，厚繒，音徒奚反。」</span>器亡琱文金銀之飾。後世爭為奢侈，轉轉益甚，臣下亦相放效，<span class="style7">師古曰：「放音甫往反。其下亦同。」</span>衣服履絝刀劔亂於主上，<span class="style7">師古曰：「絝，古袴字。」</span>主上時臨朝入廟，衆人不能別異，甚非其宜。然非自知奢僭也，猶魯昭公曰：「吾何僭矣？」</p>
<p id="online_toc_27"><a class="gg-link" href="#online_toc_27" onclick="return changeColor(this);"></a>　　今大夫僭諸侯，諸侯僭天子，天子過天道，其日乆矣。承衰救亂，矯復古化，<span class="style7">師古曰：「正曲曰矯。復音方目反。」</span>在於陛下。臣愚以為盡如太古難，宜少放古以自節焉。論語曰：「君子樂節禮樂。」<span class="style7">師古曰：「論語稱孔子曰『益者三樂，樂節禮樂，樂道人之善，樂多賢友』也。」</span>方今宮室已定，亡可柰何矣，其餘盡可減損。故時齊三服官輸物不過十笥，<span class="style7">師古曰：「三服官主作天子之服，在齊地。笥，盛衣竹器，音先嗣反。」</span>方今齊三服官作工各數千人，一歲費數鉅萬。蜀廣漢主金銀器，歲各用五百萬。三工官官費五千萬，<span class="style7">如淳曰：「地理志河內懷、蜀郡成都、廣漢皆有工官。工官，主作漆器物者也。」師古曰：「如說非也。三工官，謂少府之屬官，考工室也，右工室也，東園匠也。上已言蜀漢主金銀器，是不入三工之數也。」</span>東西織室亦然。廐馬食粟將萬匹。臣禹甞從之東宮，<span class="style7">師古曰：「從天子往太后宮。」</span>見賜杯案，盡文畫金銀飾，非當所以賜食臣下也。<span class="style7">師古曰：「食讀曰飤。」</span>東宮之費亦不可勝計。天下之民所為大飢餓死者，是也。今民大飢而死，死又不葬，為犬豬食。<span class="style7">師古曰：「食人之骸骨。」</span>人至相食，而廄馬食粟，苦其大肥，氣盛怒至，乃日步作之。<span class="style7">師古曰：「日日行步而動作之，以散充溢之氣。」</span>王者受命於天，為民父母，固當若此乎！天不見邪？武帝時，又多取好女至數千人，以填後宮。<span class="style7">師古曰：「此填字讀與寘同。」</span>及弃天下，昭帝幼弱，霍光專事，不知禮正，妄多臧金錢財物，鳥獸魚鼈牛馬虎豹生禽，凡百九十物，盡瘞臧之，又皆以後宮女置於園陵，大失禮，逆天心，又未必稱武帝意也。昭帝晏駕，光復行之。至孝宣皇帝時，陛下惡有所言，<span class="style7">師古曰：「不能自言減省之事。」</span>羣臣亦隨故事，甚可痛也！故使天下承化，取女皆大過度，<span class="style7">師古曰：「取讀曰娶。」</span>諸侯妻妾或至數百人，豪富吏民畜歌者至數十人，是以內多怨女，外多曠夫。<span class="style7">師古曰：「曠，空也。室家空也。」</span>及衆庶葬埋，皆虛地上以實地下。其過自上生，<span class="style7">師古曰：「自，從也。上謂天子也。」</span>皆在大臣循故事之辠也。</p>
<p id="online_toc_28"><a class="gg-link" href="#online_toc_28" onclick="return changeColor(this);"></a>　　唯陛下深察古道，從其儉者，大減損乘輿服御器物，三分去二。子產多少有命，審察後宮，擇其賢者留二十人，餘悉歸之。<span class="style7">師古曰：「言人產子多少自有定命，非由廣妾媵也，故請止留二十人。」</span>及諸陵園女亡子者，宜悉遣。獨杜陵宮人數百，誠可哀憐也。廄馬可亡過數十匹。獨舍長安城南苑地以為田獵之囿，<span class="style7">師古曰：「舍，置也。獨留置之，其餘皆廢去。」</span>自城西南至山西至鄠皆復其田，<span class="style7">師古曰：「復音方目反。」</span>以與貧民。方今天下飢饉，可亡大自損減以救之，稱天意乎？天生聖人，蓋為萬民，非獨使自娛樂而已也。故詩曰：「天難諶斯，不易惟王；」「上帝臨女，毋貳爾心。」<span class="style7">師古曰：「大雅大明之詩也。諶，誠也。上帝亦天也。言承天之意，此誠難也。王者之命不妄改易，天常降監，信可畏也，毋貳爾心，機事易失，勿猶豫也。」</span>「當仁不讓」，<span class="style7">師古曰：「論語稱孔子曰『當仁不讓於師』，故引之。」</span>獨可以聖心參諸天地，揆之往古，<span class="style7">師古曰：「揆，度也。」</span>不可與臣下議也。若其阿意順指，隨君上下，<span class="style7">師古曰：「上下猶言高下，謂苟順從也。上音時掌反。」</span>臣禹不勝拳拳，<span class="style7">師古曰：「拳拳，解在劉向傳。下鮑宣傳，惓惓音義亦同。」</span>不敢不盡愚心。</p>
<p id="online_toc_29"><a class="gg-link" href="#online_toc_29" onclick="return changeColor(this);"></a>天子納善其忠，乃下詔令太僕減食穀馬，水衡減食肉獸，省宜春下苑以與貧民，又罷角抵諸戲及齊三服官。遷禹為光祿大夫。</p>
<p id="online_toc_30"><a class="gg-link" href="#online_toc_30" onclick="return changeColor(this);"></a>頃之，禹上書曰：「臣禹年老貧窮，家訾不滿萬錢，妻子穅豆不贍，裋褐不完。<span class="style7">師古曰：「裋者，謂僮豎所著布長襦也。褐，毛布之衣也。裋音豎。」</span>有田百三十畒，陛下過意徵臣，<span class="style7">師古曰：「過猶誤也。」</span>臣賣田百畒以供車馬。至，拜為諫大夫，秩八百石，奉錢月九千二百。<span class="style7">師古曰：「奉音扶用反。其下亦同。」</span>廩食太官，<span class="style7">師古曰：「謂太官給其食。」</span>又蒙賞賜四時雜繒緜絮衣服酒肉諸果物，德厚甚深。疾病侍醫臨治，<span class="style7">師古曰：「侍醫，天子之醫也。」</span>賴陛下神靈，不死而活。又拜為光祿大夫，秩二千石，奉錢月萬二千。祿賜愈多，家日以益富，身日以益尊，誠非屮茅愚臣所當蒙也。<span class="style7">師古曰：「屮，古草字。」</span>伏自念終亡以報厚德，日夜慚愧而已。臣禹犬馬之齒八十一，血氣衰竭，耳目不聦明，非復能有補益，所謂素餐尸祿洿朝之臣也。<span class="style7">師古曰：「洿與汚同，音一故反。」</span>自痛去家三千里，凡有一子，年十二，非有在家為臣具棺椁者也。誠恐一旦蹎仆氣竭，不復自還，<span class="style7">師古曰：「蹎音顛，蹶躓也。仆音赴。仆，頓也。不自還者，遂死也。還讀曰旋。」</span>洿席薦於宮室，骸骨弃捐，孤魂不歸。不勝私願，願乞骸骨，及身生歸鄉里，<span class="style7">師古曰：「及身生，謂及未死之前。」</span>死亡所恨。」</p>
<p id="online_toc_31"><a class="gg-link" href="#online_toc_31" onclick="return changeColor(this);"></a>天子報曰：「朕以生有伯夷之廉，史魚之直，<span class="style7">師古曰：「生謂先生也。史魚，衞大夫史鰌也。論語稱孔子曰『直哉史魚，邦有道如矢，邦無道如矢』，言其壹志。」</span>守經據古，不阿當世，孳孳於民，俗之所寡，<span class="style7">師古曰：「孳與孜同。孜孜，不怠也。寡，少也，言少有此人。」</span>故親近生，幾參國政。<span class="style7">師古曰：「幾讀曰兾。」</span>今未得乆聞生之竒論也，而云欲退，意豈有所恨與？<span class="style7">師古曰：「與讀曰歟。」</span>將在位者與生殊乎？<span class="style7">師古曰：「言志趣不同。」</span>往者甞令金敞語生，欲及生時祿生之子，旣已諭矣，今復云子少。夫以王命辨護生家，雖百子何以加？傳曰亡懷土，<span class="style7">師古曰：「論語孔子曰：『君子懷德，小人懷土。』」</span>何必思故鄉！生其強飯慎疾以自輔。」後月餘，以禹為長信少府。會御史大夫陳萬年卒，禹代為御史大夫，列於三公。</p>
<p id="online_toc_32"><a class="gg-link" href="#online_toc_32" onclick="return changeColor(this);"></a>自禹在位，數言得失，書數十上。禹以為古民亡賦筭口錢，起武帝征伐四夷，重賦於民，民產子三歲則出口錢，故民重困，<span class="style7">師古曰：「重音直用反。」</span>至於生子輒殺，甚可悲痛。宜令兒七歲去齒乃出口錢，年二十乃筭。</p>
<p id="online_toc_33"><a class="gg-link" href="#online_toc_33" onclick="return changeColor(this);"></a>又言古者不以金錢為幣，專意於農，故一夫不耕，必有受其飢者。今漢家鑄錢，及諸鐵官皆置吏卒徒，攻山取銅鐵，一歲功十萬人已上，中農食七人，是七十萬人常受其飢也。鑿地數百丈，銷陰氣之精，地臧空虛，不能含氣出雲，斬伐林木亡有時禁，水旱之災未必不繇此也。<span class="style7">師古曰：「繇讀與由同。」</span>自五銖錢起已來七十餘年，民坐盜鑄錢被刑者衆，富人積錢滿室，猶亡厭足。民心動搖，商賈求利，東西南北各用智巧，好衣美食，歲有十二之利，<span class="style7">師古曰：「若有萬錢為賈，則獲二千之利。」</span>而不出租稅。農夫父子暴露中野，不避寒暑，捽屮杷土，手足胼胝，<span class="style7">師古曰：「捽，拔取也。屮，古草字也。杷，手掊之也。胼，併也。胝，繭也。捽音才兀反。杷音蒲巴反，其字從木。胼音步千反。胝音竹尸反。掊音蒲交反。」</span>已奉穀租，又出稾稅，<span class="style7">師古曰：「稾，禾稈也。」</span>鄉部私求，不可勝供。<span class="style7">師古曰：「言鄉部之吏又私有所求，不能供之。」</span>故民弃本逐末，耕者不能半。貧民雖賜之田，猶賤賣以賈，<span class="style7">師古曰：「賣田與人而更為商賈之業。」</span>窮則起為盜賊。何者？末利深而惑於錢也。是以姦邪不可禁，其原皆起於錢也。疾其末者絕其本，宜罷採珠玉金銀鑄錢之官，亡復以為幣。市井勿得販賣，<span class="style7">師古曰：「賤買貴賣曰販。」</span>除其租銖之律，<span class="style7">師古曰：「租稅之法皆依田畝，不得雜計百物之銖兩。」</span>租稅祿賜皆以布帛及穀。使百姓壹歸於農，復古道便。<span class="style7">師古曰：「追遵古法，於事便也。復音扶目反。」</span></p>
<p id="online_toc_34"><a class="gg-link" href="#online_toc_34" onclick="return changeColor(this);"></a>又言諸離宮及長樂宮衞可減其太半，以寬繇役。<span class="style7">師古曰：「繇讀曰傜。」</span>又諸官奴婢十萬餘人戲游亡事，稅良民以給之，歲費五六鉅萬，宜免為庶人，廩食，<span class="style7">師古曰：「給其食。」</span>令代關東戍卒，乘北邊亭塞候望。<span class="style7">師古曰：「乘，登也。」</span></p>
<p id="online_toc_35"><a class="gg-link" href="#online_toc_35" onclick="return changeColor(this);"></a>又欲令近臣自諸曹侍中以上，家亡得私販賣，與民爭利，犯者輒免官削爵，不得仕宦。禹又言：</p>
<p id="online_toc_36"><a class="gg-link" href="#online_toc_36" onclick="return changeColor(this);"></a>　　孝文皇帝時，貴廉絜，賤貪汙，賈人贅壻及吏坐贓者皆禁錮不得為吏，賞善罰惡，不阿親戚，罪白者伏其誅，<span class="style7">師古曰：「白，明也。」</span>疑者以與民，<span class="style7">師古曰：「罪疑從輕也。」</span>亡贖罪之法，故令行禁止，海內大化，天下斷獄四百，與刑錯亡異。武帝始臨天下，尊賢用士，闢地廣境數千里，自見功大威行，遂從耆欲，<span class="style7">師古曰：「從讀曰縱。耆讀曰嗜。」</span>用度不足，乃行一切之變，使犯法者贖罪，入穀者補吏，是以天下奢侈，官亂民貧，盜賊並起，亡命者衆。郡國恐伏其誅，則擇便巧史書習於計簿能欺上府者，以為右職；<span class="style7">師古曰：「上府謂所屬之府。右職，高職也。」</span>姦軌不勝，則取勇猛能操切百姓者，以苛暴威服下者，使居大位。<span class="style7">師古曰：「操，持也。切，刻也。操音千高反。」</span>故亡義而有財者顯於世，欺謾而善書者尊於朝，<span class="style7">師古曰：「謾，誑也。謾音慢，又音武連反。」</span>誖逆而勇猛者貴於官。<span class="style7">師古曰：「誖，亂也。音布內反。」</span>故俗皆曰：「何以孝弟為？財多而光榮。何以禮義為？史書而仕宦。何以謹慎為？勇猛而臨官。」故黥劓而髡鉗者猶復攘臂為政於世，行雖犬彘，家富埶足，目指氣使，<span class="style7">師古曰：「動目以指物，出氣以使人。」</span>是為賢耳。故謂居官而置富者為雄桀，處姦而得利者為壯士，兄勸其弟，父勉其子，俗之壞敗，乃至於是！察其所以然者，皆以犯法得贖罪，求士不得真賢，相守崇財利，<span class="style7">師古曰：「相，諸侯相也。守，郡守也。崇，尚也。」</span>誅不行之所致也。</p>
<p id="online_toc_37"><a class="gg-link" href="#online_toc_37" onclick="return changeColor(this);"></a>　　今欲興至治，致太平，宜除贖罪之法。相守選舉不以實，及有臧者，輒行其誅，亡但免官，<span class="style7">師古曰：「不止免官而已。」</span>則爭盡力為善，貴孝弟，賤賈人，進真賢，舉實廉，而天下治矣。孔子，匹夫之人耳，以樂道正身不解之故，<span class="style7">師古曰：「解讀曰懈。」</span>四海之內，天下之君，微孔子之言亡所折中。<span class="style7">師古曰：「微亦無也。折，斷也。非孔子之言則無以為中也，音竹仲反。斷音丁煥反。」</span>況乎以漢地之廣，陛下之德，處南面之尊，秉萬乘之權，因天地之助，其於變世易俗，調和陰陽，陶冶萬物，化正天下，易於決流抑隊。<span class="style7">師古曰：「決欲流之水，抑將隊之物，言其便易。」</span>自成康以來，幾且千歲，<span class="style7">師古曰：「幾音鉅依反。」</span>欲為治者甚衆，然而太平不復興者，何也？以其舍法度而任私意，奢侈行而仁義廢也。</p>
<p id="online_toc_38"><a class="gg-link" href="#online_toc_38" onclick="return changeColor(this);"></a>　　陛下誠深念高祖之苦，<span class="style7">師古曰：「言取天下艱難也。」</span>醇法太宗之治，正己以先下，選賢以自輔，開進忠正，致誅姦臣，遠放讇佞，<span class="style7">師古曰：「遠，離也。音于萬反。讇，古諂字。」</span>赦出園陵之女，罷倡樂，絕鄭聲，去甲乙之帳，退偽薄之物，修節儉之化，驅天下之民皆歸於農，如此不解，<span class="style7">師古曰：「解讀曰懈。」</span>則三王可侔，五帝可及。唯陛下留意省察，天下幸甚。</p>
<p id="online_toc_39"><a class="gg-link" href="#online_toc_39" onclick="return changeColor(this);"></a>天子下其議，令民產子七歲乃出口錢，自此始。又罷上林宮館希幸御者，及省建章、甘泉宮衞卒，減諸侯王廟衞卒省其半。餘雖未盡從，然嘉其質直之意。禹又奏欲罷郡國廟，定漢宗廟迭毀之禮，<span class="style7">師古曰：「迭，互也。親盡則毀，故曰迭毀。迭音大結反。」</span>皆未施行。</p>
<p id="online_toc_40"><a class="gg-link" href="#online_toc_40" onclick="return changeColor(this);"></a>為御史大夫數月卒，天子賜錢百萬，以其子為郎，官至東郡都尉。禹卒後，上追思其議，竟下詔罷郡國廟，定迭毀之禮。然通儒或非之，語在韋玄成傳。</p>
<p id="online_toc_41"><a class="gg-link" href="#online_toc_41" onclick="return changeColor(this);"></a>兩龔皆楚人也，勝字君賔，舍字君倩。<span class="style7">師古曰：「倩音千見反。」</span>二人相友，並著名節，故世謂之楚兩龔。少皆好學明經，勝為郡吏，舍不仕。</p>
<p id="online_toc_42"><a class="gg-link" href="#online_toc_42" onclick="return changeColor(this);"></a>乆之，楚王入朝，聞舍高名，聘舍為常侍，不得已隨王，歸國固辭，願卒學，<span class="style7">師古曰：「卒，終也，終其經業。」</span>復至長安。而勝為郡吏，三舉孝廉，以王國人不得宿衞補吏。再為尉，壹為丞，勝輒至官迺去。州舉茂材，為重泉令，<span class="style7">師古曰：「重泉，左馮翊縣也。」</span>病去官。大司空何武、執金吾閻崇薦勝，哀帝自為定陶王固已聞其名，徵為諫大夫。引見，勝薦龔舍及亢父甯壽、濟陰侯嘉，<span class="style7">師古曰：「亢音抗。父音甫。」</span>有詔皆徵。勝曰：「竊見國家徵醫巫，常為駕，徵賢者宜駕。」上曰：「大夫乘私車來邪？」勝曰：「唯唯。」<span class="style7">師古曰：「唯唯，恭應之詞也，音弋癸反。」</span>有詔為駕。龔舍、侯嘉至，皆為諫大夫。甯壽稱疾不至。</p>
<p id="online_toc_43"><a class="gg-link" href="#online_toc_43" onclick="return changeColor(this);"></a>勝居諫官，數上書求見，言百姓貧，盜賊多，吏不良，風俗薄，災異數見，不可不憂。制度泰奢，刑罰泰深，賦斂泰重，宜以儉約先下。其言祖述王吉、貢禹之意。為大夫二歲餘，遷丞相司直，徙光祿大夫，守右扶風。數月，上知勝非撥煩吏，乃復還勝光祿大夫諸吏給事中。<span class="style7">師古曰：「依舊官。」</span>勝言董賢亂制度，繇是逆上指。<span class="style7">師古曰：「繇讀與由同。」</span></p>
<p id="online_toc_44"><a class="gg-link" href="#online_toc_44" onclick="return changeColor(this);"></a>後歲餘，丞相王嘉上書薦故廷尉梁相等，尚書劾奏嘉「言事恣意，迷國罔上，不道。」下將軍中朝者議，左將軍公孫祿、司隷鮑宣、光祿大夫孔光等十四人皆以為嘉應迷國不道法。勝獨書議曰：「嘉資性邪僻，所舉多貪殘吏。位列三公，陰陽不和，諸事並廢，咎皆繇嘉，<span class="style7">師古曰：「繇讀與由同。」</span>迷國不疑，<span class="style7">文穎曰：「信必迷國，不疑也。」</span>今舉相等，過微薄。」日暮議者罷。明旦復會，左將軍祿問勝：「君議亡所據，今奏當上，宜何從？」<span class="style7">師古曰：「今欲奏此事，君定從何議也？」</span>勝曰：「將軍以勝議不可者，通劾之。」<span class="style7">師古曰：「并劾勝。」</span>博士夏侯常見勝應祿不和，起至勝前謂曰：「宜如奏所言。」<span class="style7">師古曰：「謂如尚書所劾奏也。」</span>勝以手推常曰：「去！」</p>
<p id="online_toc_45"><a class="gg-link" href="#online_toc_45" onclick="return changeColor(this);"></a>後數日，復會議可復孝惠、孝景廟不，議者皆曰宜復。勝曰：「當如禮。」常復謂勝：「禮有變。」勝疾言曰：「去！是時之變。」<span class="style7">師古曰：「疾，急也。言時人意自變耳，禮不變也。」</span>常恚，謂勝曰：「我視君何若，<span class="style7">師古曰：「何若，言無所似也。」</span>君欲小與衆異，外以采名，君乃申徒狄屬耳！」<span class="style7">服虔曰：「殷之末世介士也，自沈於河者。」</span></p>
<p id="online_toc_46"><a class="gg-link" href="#online_toc_46" onclick="return changeColor(this);"></a>先是常又為勝道高陵有子殺母者。勝白之，尚書問：「誰受？」<span class="style7">師古曰：「言於誰聞之也。」</span>對曰：「受夏侯常。」尚書使勝問常，常連恨勝，<span class="style7">師古曰：「連恨謂再被謂去。」</span>即應曰：「聞之白衣，戒君勿言也。<span class="style7">服虔曰：「聞之白衣耳，戒君勿言之，如何便上之邪？」師古曰：「白衣，給官府趨走賤人，若今諸司亭長掌固之屬。」</span>奏事不詳，妄作觸罪。」<span class="style7">師古曰：「言奏事不審，妄有發作自觸罪。」</span>勝窮，亡以對尚書，即自劾奏與常爭言，洿辱朝廷。事下御史中丞，召詰問，劾奏「勝吏二千石，常位大夫，皆幸得給事中，與論議，<span class="style7">師古曰：「與讀曰豫。」</span>不崇禮義，而居公門下相非恨，疾言辯訟，媠謾亡狀，<span class="style7">師古曰：「疾，急也。媠，古惰字。謾讀與慢同。亡狀，無善狀也。」</span>皆不敬。」制曰：「貶秩各一等。」勝謝罪，乞骸骨。上乃復加賞賜，以子博為侍郎，出勝為渤海太守。勝謝病不任之官，積六月免歸。</p>
<p id="online_toc_47"><a class="gg-link" href="#online_toc_47" onclick="return changeColor(this);"></a>上復徵為光祿大夫。勝常稱疾卧。數使子上書乞骸骨，會哀帝崩。</p>
<p id="online_toc_48"><a class="gg-link" href="#online_toc_48" onclick="return changeColor(this);"></a>初，琅邪邴漢亦以清行徵用，至京兆尹，後為太中大夫。王莽秉政，勝與漢俱乞骸骨。自昭帝時，涿郡韓福以德行徵至京師，賜策書束帛遣歸。詔曰：「朕閔勞以官職之事，其務修孝弟以敎鄉里。行道舍傳舍，<span class="style7">師古曰：「於傳舍止宿，若今官人行得過驛也。」</span>縣次具酒肉，食從者及馬。<span class="style7">師古曰：「道次給酒肉，幷飤其從者及馬也。食讀曰飤。」</span>長吏以時存問，常以歲八月賜羊壹頭，酒二斛。不幸死者，賜複衾一，祠以中牢。」於是王莽依故事，白遣勝、漢。策曰：「惟元始二年六月庚寅，光祿大夫、太中大夫耆艾二人以老病罷。太皇太后使謁者僕射策詔之曰：蓋聞古者有司年至則致仕，所以恭讓而不盡其力也。今大夫年至矣，朕𢚢以官職之事煩大夫，其上子若孫若同產、同產子一人。<span class="style7">師古曰：「同產，兄弟也。同產子，即兄弟子也。」</span>大夫其修身守道，以終高年。賜帛及行道舍宿，歲時羊酒衣衾，皆如韓福故事。所上子男皆除為郎。」於是勝、漢遂歸老于鄉里。漢兄子曼容亦養志自修，為官不肯過六百石，輒自免去，其名過出於漢。</p>
<p id="online_toc_49"><a class="gg-link" href="#online_toc_49" onclick="return changeColor(this);"></a>初，龔舍以龔勝薦，徵為諫大夫，病免。復徵為博士，又病去。頃之，哀帝遣使者即楚拜舍為太山太守。<span class="style7">師古曰：「即猶就也。」</span>舍家居在武原，使者至縣請舍，欲令至廷拜授印綬。<span class="style7">師古曰：「廷謂縣之庭內。」</span>舍曰：「王者以天下為家，何必縣官？」遂於家受詔，便道之官。旣至數月，上書乞骸骨。上徵舍，至京兆東湖界，<span class="style7">師古曰：「湖，縣也，時屬京兆。」</span>固稱病篤。天子使使者收印綬，拜舍為光祿大夫。數賜告，舍終不肯起，乃遣歸。</p>
<p id="online_toc_50"><a class="gg-link" href="#online_toc_50" onclick="return changeColor(this);"></a>舍亦通五經，以魯詩敎授。舍、勝旣歸鄉里，郡二千石長吏初到官皆至其家，如師弟子之禮。舍年六十八，王莽居攝中卒。</p>
<p id="online_toc_51"><a class="gg-link" href="#online_toc_51" onclick="return changeColor(this);"></a>莽旣篡國，遣五威將帥行天下風俗，將帥親奉羊酒存問勝。明年，莽遣使者即拜勝為講學祭酒，<span class="style7">師古曰：「即，就也。就其家而拜之。」</span>勝稱疾不應徵。後二年，莽復遣使者奉璽書，太子師友祭酒印綬，安車駟馬迎勝，即拜，<span class="style7">師古曰：「就家迎之，因拜官。」</span>秩上卿，先賜六月祿直以辦裝，使者與郡太守、縣長吏、三老官屬、行義諸生千人以上入勝里致詔。<span class="style7">師古曰：「行義謂鄉邑有行義之人也。諸生謂學徒也。行音下更反。」</span>使者欲令勝起迎，乆立門外。勝稱病篤，為牀室中戶西南牖下，<span class="style7">師古曰：「牖，窗也。於戶之西室之南牖下也。」</span>東首加朝服拕紳。<span class="style7">師古曰：「拕，引也。卧著朝衣，故云加引大帶於體也。論語稱孔子『疾，君視之，東首加朝服拕紳』，故放之也。拕音土賀反。」</span>使者入戶，西行南面立，致詔付璽書，遷延再拜奉印綬，內安車駟馬，進謂勝曰：「聖朝未甞忘君，制作未定，待君為政，思聞所欲施行，以安海內。」勝對曰：「素愚，加以年老被病，命在朝夕，隨使君上道，<span class="style7">師古曰：「示若尊敬使者，故謂之使君。」</span>必死道路，無益萬分。」使者要說，<span class="style7">師古曰：「要音一遙反。說音式銳反。」</span>至以印綬就加勝身，勝輒推不受。使者即上言：「方盛夏暑熱，勝病少氣，可須秋涼迺發。」<span class="style7">師古曰：「須，待也。」</span>有詔許。使者五日壹與太守俱問起居，為勝兩子及門人高暉等言：「朝廷虛心待君以茅土之封，雖疾病，宜動移至傳舍，示有行意，必為子孫遺大業。」暉等白使者語，勝自知不見聽，即謂暉等：「吾受漢家厚恩，亡以報，今年老矣，旦暮入地，誼豈以一身事二姓，下見故主哉？」勝因敕以棺斂喪事：<span class="style7">師古曰：「棺音工煥反。斂音力贍反。」</span>「衣周於身，棺周於衣。勿隨俗動吾冢，種柏，作祠堂。」<span class="style7">師古曰：「若葬多設器備，則恐被掘，故云動吾冢也。亦不得種柏及作祠堂，皆不隨俗。」</span>語畢，遂不復開口飲食，積十四日死，死時七十九矣。使者、太守臨斂，賜複衾祭祠如法。門人衰絰治喪者百數。有老父來弔，哭甚哀，旣而曰：「嗟虖！薰以香自燒，<span class="style7">師古曰：「薰，芳草。」</span>膏以明自銷。龔生竟夭天年，非吾徒也。」遂趨而出，莫知其誰。勝居彭城廉里，後世刻石表其里門。</p>
<p id="online_toc_52"><a class="gg-link" href="#online_toc_52" onclick="return changeColor(this);"></a>鮑宣字子都，渤海高城人也。好學明經，為縣鄉嗇夫，守束州丞。<span class="style7">師古曰：「束州，渤海之縣也。」</span>後為都尉太守功曹，舉孝廉為郎，病去官，復為州從事。大司馬衞將軍王商辟宣，薦為議郎，後以病去。哀帝初，大司空何武除宣為西曹掾，甚敬重焉，薦宣為諫大夫，遷豫州牧。歲餘，丞相司直郭欽奏「宣舉錯煩苛，代二千石署吏聽訟，所察過詔條。<span class="style7">師古曰：「出六條之外。」</span>行部乘傳去法駕，<span class="style7">師古曰：「行音下更反。傳音張戀反。」</span>駕一馬，<span class="style7">師古曰：「言其單率不依典制也。」</span>舍宿鄉亭，為衆所非。」宣坐免。歸家數月，復徵為諫大夫。</p>
<p id="online_toc_53"><a class="gg-link" href="#online_toc_53" onclick="return changeColor(this);"></a>宣每居位，常上書諫爭，其言少文多實。是時帝祖母傅太后欲與成帝母俱稱尊號，封爵親屬，丞相孔光、大司空師丹、何武、大司馬傅喜始執正議，失傅太后指，皆免官。丁、傅子弟並進，董賢貴幸，宣以諫大夫從其後，上書諫曰：</p>
<p id="online_toc_54"><a class="gg-link" href="#online_toc_54" onclick="return changeColor(this);"></a>　　竊見孝成皇帝時，外親持權，人人牽引所私以充塞朝廷，<span class="style7">師古曰：「塞，滿也。」</span>妨賢人路，濁亂天下，奢泰亡度，窮困百姓，是以日蝕且十，彗星四起。危亡之徵，陛下所親見也，今奈何反覆劇於前乎！朝臣亡有大儒骨鯁，白首耆艾，魁壘之士；<span class="style7">服虔曰：「魁壘，壯貌也。」師古曰：「魁音口賄反。壘音磊。」</span>論議通古今，喟然動衆心，<span class="style7">師古曰：「喟然，歎息貌，音丘位反。」</span>憂國如飢渴者，臣未見也。敦外親小童及幸臣董賢等在公門省戶下，<span class="style7">師古曰：「敦謂厚重也。」</span>陛下欲與此共承天地，<span class="style7">師古曰：「共讀曰恭。」</span>安海內，甚難。今世俗謂不智者為能，謂智者為不能。昔堯放四罪而天下服，<span class="style7">師古曰：「四罪，流共工于幽州，放驩兜于崇山，竄三苗于三危，殛鯀于羽山也。」</span>今除一吏而衆皆惑；古刑人尚服，今賞人反惑。<span class="style7">鄧展曰：「不得其人使之，天下惑也。」</span>請寄為姦，<span class="style7">師古曰：「請寄謂以事私相託也。」</span>羣小日進。國家空虛，用度不足。民流亡，去城郭，盜賊並起，吏為殘賊，歲增於前。</p>
<p id="online_toc_55"><a class="gg-link" href="#online_toc_55" onclick="return changeColor(this);"></a>　　凡民有七亡：<span class="style7">師古曰：「亡謂失其作業也。」</span>陰陽不和，水旱為災，一亡也；縣官重責更賦租稅，二亡也；<span class="style7">師古曰：「更謂為更卒也，音工行反。」</span>貪吏並公，受取不已，三亡也；<span class="style7">師古曰：「並，依也，音步浪反。」</span>豪強大姓蠶食亡厭，四亡也；苛吏繇役，失農桑時，五亡也；部落鼓鳴，男女遮迣，六亡也；<span class="style7">晉灼曰：「迣，古列字也。」師古曰：「言聞桴鼓之聲以為有盜賊，皆當遮列而追捕。」</span>盜賊劫略，取民財物，七亡也。七亡尚可，又有七死：酷吏毆殺，一死也；<span class="style7">師古曰：「毆，擊也，音一口反。」</span>治獄深刻，二死也；冤陷亡辜，三死也；盜賊橫發，四死也；<span class="style7">師古曰：「橫音胡孟反。」</span>怨讎相殘，五死也；歲惡飢餓，六死也；時氣疾疫，七死也。民有七亡而無一得，欲望國安，誠難；民有七死而無一生，欲望刑措，誠難。此非公卿守相貪殘成化之所致邪？<span class="style7">師古曰：「守，郡守也。相，諸侯相也。」</span>羣臣幸得居尊官，食重祿，豈有肯加惻隱於細民，<span class="style7">師古曰：「惻隱，皆痛也。」</span>助陛下流敎化者邪？志但在營私家，稱賔客，<span class="style7">師古曰：「務稱賔客所求也。稱音尺孕反。」</span>為姦利而已。以苟容曲從為賢，以拱默尸祿為智，<span class="style7">師古曰：「尸，主也。不憂其職，但主食祿而已。」</span>謂如臣宣等為愚。陛下擢臣巖穴，誠兾有益豪毛，豈徒欲使臣美食大官，重高門之地哉！<span class="style7">晉灼曰：「高門，殿名也。」師古曰：「在未央宮中。」</span></p>
<p id="online_toc_56"><a class="gg-link" href="#online_toc_56" onclick="return changeColor(this);"></a>　　天下乃皇天之天下也，陛下上為皇天子，下為黎庶父母，為天牧養元元，視之當如一，合尸鳩之詩。<span class="style7">師古曰：「尸鳩，曹國風之篇也。其詩云：『尸鳩在桑，其子七兮；淑人君子，其儀一兮。』言尸鳩之鳥養其子七，平均如一，善人君子布德施惠，亦當然也。尸鳩，拮掬也。拮音居黠反。」</span>今貧民菜食不厭，衣又穿空，<span class="style7">師古曰：「厭，飽足也。空，孔也。」</span>父子夫婦不能相保，誠可為酸鼻。陛下不救，將安所歸命乎？<span class="style7">師古曰：「安，焉也。」</span>柰何獨私養外親與幸臣董賢，多賞賜以大萬數，使奴從賔客漿酒霍肉，<span class="style7">劉德曰：「視酒如漿，視肉如霍也。」師古曰：「霍，豆葉也。貧人茹之也。」</span>蒼頭廬兒皆用致富！<span class="style7">孟康曰：「黎民、黔首，黎、黔皆黑也。下民陰類，故以黑為號。漢名奴為蒼頭，非純黑，以別於良人也。諸給殿中者所居為廬，蒼頭侍從因呼為廬兒。」臣瓚曰：「漢儀注官奴給書計，從侍中已下為蒼頭青幘。」</span>非天意也。及汝昌侯傅商亡功而封。夫官爵非陛下之官爵，乃天下之官爵也。陛下取非其官，官非其人，<span class="style7">師古曰：「此官不當加於此人，此人不當受於此官也。」</span>而望天說民服，<span class="style7">師古曰：「說讀曰悅。」</span>豈不難哉！</p>
<p id="online_toc_57"><a class="gg-link" href="#online_toc_57" onclick="return changeColor(this);"></a>　　方陽侯孫寵、宜陵侯息夫躬辯足以移衆，彊可用獨立，姦人之雄，或世尤劇者也，宜以時罷退。及外親幼童未通經術者，皆宜令休就師傅。急徵故大司馬傅喜使領外親。故大司空何武、師丹、故丞相孔光、故左將軍彭宣，經皆更博士，<span class="style7">師古曰：「更亦歷也，音工衡反。」</span>位皆歷三公，智謀威信，可與建敎化，圖安危。<span class="style7">師古曰：「建，立也。圖，謀也。」</span>龔勝為司直，郡國皆慎選舉，三輔委輸官不敢為姦，<span class="style7">師古曰：「委輸謂輸委積者也。委音迂偽反。輸音式喻反。」</span>可大委任也。陛下前以小不忍退武等，海內失望。<span class="style7">師古曰：「小有不快於心，不能忍之也。」</span>陛下尚能容亡功德者甚衆，曾不能忍武等邪！治天下者當用天下之心為心，不得自專快意而已也。上之皇天見譴，下之黎庶怨恨，次有諫爭之臣，陛下苟欲自薄而厚惡臣，天下猶不聽也。臣雖愚戇，獨不知多受祿賜，美食大官，廣田宅，厚妻子，不與惡人結仇怨以安身邪？誠迫大義，官以諫爭為職，不敢不竭愚。惟陛下少留神明，覽五經之文，原聖人之至意，深思天地之戒。臣宣吶鈍於辭，<span class="style7">師古曰：「吶亦訥字也。」</span>不勝惓惓，盡死節而已。</p>
<p id="online_toc_58"><a class="gg-link" href="#online_toc_58" onclick="return changeColor(this);"></a>上以宣名儒，優容之。</p>
<p id="online_toc_59"><a class="gg-link" href="#online_toc_59" onclick="return changeColor(this);"></a>是時郡國地震，民訛言行籌，明年正月朔日蝕，上乃徵孔光，免孫寵、息夫躬，罷侍中諸曹黃門郎數十人。宣復上書言：</p>
<p id="online_toc_60"><a class="gg-link" href="#online_toc_60" onclick="return changeColor(this);"></a>　　陛下父事天，母事地，子養黎民，即位已來，父虧明，母震動，子訛言相驚恐。今日蝕於三始，<span class="style7">如淳曰：「正月一日為歲之朝，月之朝，日之朝。始猶朝也。」</span>誠可畏懼。小民正月朔日尚恐毀敗器物，何況於日虧乎！陛下深內自責，避正殿，舉直言，求過失，罷退外親及旁庂素餐之人，<span class="style7">師古曰：「庂，古側字也。」</span>徵拜孔光為光祿大夫，發覺孫寵、息夫躬過惡，免官遣就國，衆庶歙然，莫不說喜。<span class="style7">師古曰：「歙音翕。說音悅。次亦同也。」</span>天人同心，人心說則天意解矣。乃二月丙戌，白虹虷日，<span class="style7">師古曰：「虷音干。」</span>連陰不雨，此天有憂結未解，民有怨望未塞者也。</p>
<p id="online_toc_61"><a class="gg-link" href="#online_toc_61" onclick="return changeColor(this);"></a>　　侍中駙馬都尉董賢本無葭莩之親，<span class="style7">師古曰：「葭音工遐反。莩音孚。葭莩，喻輕薄而附著也，解在景十三王傳。」</span>但以令色諛言自進，<span class="style7">師古曰：「令，善也。諛，諂也。」</span>賞賜亡度，竭盡府臧，并合三第尚以為小，復壞暴室。<span class="style7">師古曰：「時以三第緫為一第賜賢，猶嫌陿小，復取暴室之地以增益之也。」</span>賢父子坐使天子使者將作治第，行夜吏卒皆得賞賜。<span class="style7">師古曰：「為賢第上持時行夜者。音下更反。」</span>上冢有會，輒太官為供。海內貢獻當養一君，今反盡之賢家，豈天意與民意邪！天不可乆負，厚之如此，反所以害之也。誠欲哀賢，宜為謝過天地，解讎海內，免遣就國，收乘輿器物，還之縣官。如此，可以父子終其性命；不者，海內之所仇，未有得乆安者也。</p>
<p id="online_toc_62"><a class="gg-link" href="#online_toc_62" onclick="return changeColor(this);"></a>　　孫寵、息夫躬不宜居國，可皆免以視天下。<span class="style7">師古曰：「視讀曰示。」</span>復徵何武、師丹、彭宣、傅喜，曠然使民易視，<span class="style7">師古曰：「易，改也。」</span>以應天心，建立大政，以興太平之端。</p>
<p id="online_toc_63"><a class="gg-link" href="#online_toc_63" onclick="return changeColor(this);"></a>　　高門去省戶數十步，求見出入，二年未省，<span class="style7">師古曰：「不被省視也。」</span>欲使海瀕庂陋自通，遠矣！<span class="style7">師古曰：「瀕，涯也，音頻，又音賔。」</span>願賜數刻之閒，<span class="style7">師古曰：「刻，漏刻也。閒，空隙。」</span>極竭毣毣之思，<span class="style7">師古曰：「毣音沐。沐沐猶蒙蒙也。」如淳曰：「謹愿之貌也。」</span>退入三泉，<span class="style7">師古曰：「三重之泉，言其深也。」</span>死亡所恨。</p>
<p id="online_toc_64"><a class="gg-link" href="#online_toc_64" onclick="return changeColor(this);"></a>上感大異，納宣言，徵何武、彭宣，旬月皆復為三公。拜宣為司隷。時哀帝改司隷校尉但為司隷，官比司直。</p>
<p id="online_toc_65"><a class="gg-link" href="#online_toc_65" onclick="return changeColor(this);"></a>丞相孔光四時行園陵，<span class="style7">師古曰：「行音下更反。」</span>官屬以令行馳道中，<span class="style7">如淳曰：「令諸使有制得行馳道中者，行旁道，無得行中央三丈也。」</span>宣出逢之，使吏鉤止丞相掾史，<span class="style7">師古曰：「鉤，留也。」</span>沒入其車馬，摧辱宰相。事下御史，中丞侍御史至司隷官，欲捕從事，閉門不肯內。<span class="style7">師古曰：「御史欲捕從事，而司隷閉門不得入也。」</span>宣坐距閉使者，亡人臣禮，大不敬，不道，下廷尉獄。博士弟子濟南王咸舉幡太學下，曰：「欲救鮑司隷者會此下。」諸生會者千餘人。朝日，<span class="style7">師古曰：「朝日謂早旦欲入朝也。」</span>遮丞相孔光自言，丞相車不得行，又守闕上書。上遂抵宣罪減死一等，髡鉗。宣旣被刑，乃徙之上黨，以為其地宜田牧，又少豪俊，易長雄，<span class="style7">師古曰：「長，為之長帥也。雄，為之雄豪也。」</span>遂家于長子。<span class="style7">師古曰：「上黨之縣也。長讀如本字。」</span></p>
<p id="online_toc_66"><a class="gg-link" href="#online_toc_66" onclick="return changeColor(this);"></a>平帝即位，王莽秉政，陰有篡國之心，乃風州郡以辠法案誅諸豪桀，<span class="style7">師古曰：「風讀曰諷。」</span>及漢忠直臣不附己者，宣及何武等皆死。時名捕隴西辛興，<span class="style7">師古曰：「詔顯其名而捕之。」</span>興與宣女壻許紺俱過宣，一飯去，<span class="style7">師古曰：「飯音扶晚反。」</span>宣不知情，坐繫獄，自殺。</p>
<p id="online_toc_67"><a class="gg-link" href="#online_toc_67" onclick="return changeColor(this);"></a>自成帝至王莽時，清名之士，琅邪又有紀逡王思，齊則薛方子容，太原則郇越臣仲、郇相稚賔，沛郡則唐林子高、唐尊伯高，<span class="style7">師古曰：「并列其人本土及姓名字也。後皆類此。逡音千旬反。郇音荀，又音胡頑反。今荀郇二姓並有之，俱稱周武王之後也。」</span>皆以明經飭行顯名於世。<span class="style7">師古曰：「飭，謹也，讀與敕同。」</span></p>
<p id="online_toc_68"><a class="gg-link" href="#online_toc_68" onclick="return changeColor(this);"></a>紀逡、兩唐皆仕王莽，封侯貴重，歷公卿位。唐林數上疏諫正，有忠直節。唐尊衣敝履空，<span class="style7">服虔曰：「履猶屨也。」師古曰：「衣音於旣反。著敝衣躡空履也。空，穿也。」</span>以瓦器飲食，又以歷遺公卿，<span class="style7">服虔曰：「以瓦器遺之。」</span>被虛偽名。<span class="style7">師古曰：「被音皮義反。」</span></p>
<p id="online_toc_69"><a class="gg-link" href="#online_toc_69" onclick="return changeColor(this);"></a>郇越、相，同族昆弟也，並舉州郡孝廉茂材，數病，去官。越散其先人訾千餘萬，以分施九族州里，志節尤高。相王莽時徵為太子四友，病死，莽太子遣使裞以衣衾，<span class="style7">師古曰：「贈喪衣服曰裞。裞音式芮反，其字從衣。」</span>其子攀棺不聽，曰：「死父遺言，師友之送勿有所受，今於皇太子得託友官，故不受也。」京師稱之。</p>
<p id="online_toc_70"><a class="gg-link" href="#online_toc_70" onclick="return changeColor(this);"></a>薛方甞為郡掾祭酒，甞徵不至，及莽以安車迎方，方因使者辭謝曰：「堯舜在上，下有巢由，今明主方隆唐虞之德，小臣欲守箕山之節也。」<span class="style7">張晏曰：「許由隱於箕山，在陽城，有許由祠。」</span>使者以聞，莽說其言，<span class="style7">師古曰：「說讀曰悅。」</span>不強致。方居家以經敎授，喜屬文，<span class="style7">師古曰：「喜音許吏反。屬音之欲反。」</span>著詩賦數十篇。</p>
<p id="online_toc_71"><a class="gg-link" href="#online_toc_71" onclick="return changeColor(this);"></a>始隃麋郭欽，<span class="style7">師古曰：「隃麋，扶風之縣也。隃音踰。」</span>哀帝時為丞相司直，奏免豫州牧鮑宣、京兆尹薛修等，又奏董賢，左遷盧奴令，平帝時遷南郡太守。而杜陵蔣詡元卿為兖州刺史，亦以廉直為名。王莽居攝，欽、詡皆以病免官，歸鄉里，卧不出戶，卒於家。</p>
<p id="online_toc_72"><a class="gg-link" href="#online_toc_72" onclick="return changeColor(this);"></a>齊栗融客卿、北海禽慶子夏、蘇章游卿、山陽曹竟子期皆儒生，去官不仕於莽。莽死，漢更始徵竟以為丞相，封侯，欲視致賢人，<span class="style7">師古曰：「視讀曰示。」</span>銷寇賊。竟不受侯爵。會赤眉入長安，欲降竟，竟手劔格死。</p>
<p id="online_toc_73"><a class="gg-link" href="#online_toc_73" onclick="return changeColor(this);"></a>世祖即位，徵薛方，道病卒。兩龔、鮑宣子孫皆見襃表，至大官。</p>
<p id="online_toc_74"><a class="gg-link" href="#online_toc_74" onclick="return changeColor(this);"></a>贊曰：易稱「君子之道也，或出或處，或默或語」，<span class="style7">師古曰：「上繫辭也。謂發跡雖異，同歸於道。」</span>言其各得道之一節，譬諸草木，區以別矣。<span class="style7">師古曰：「言蘭桂異類而各芬馨也。」</span>故曰山林之士往而不能反，朝廷之士入而不能出，二者各有所短。春秋列國卿大夫，及至漢興將相名臣，懷祿耽寵以失其世者多矣！<span class="style7">師古曰：「懷，思也，言不能去。」</span>是故清節之士於是為貴。然大率多能自治而不能治人。王、貢之材，優於龔、鮑。守死善道，勝實蹈焉。<span class="style7">師古曰：「論語稱孔子曰：『篤信好學，守死善道，危邦不入，亂邦不居。』今龔勝不受莽官，蹈斯之跡也。」</span>貞而不諒，薛方近之。<span class="style7">師古曰：「論語稱孔子曰『君子貞而不諒』，謂君子之人正其道耳，言不必信也。薛方志避亂朝，詭引巢許為喻，近此義也。」</span>郭欽、蔣詡好遯不汙，絕紀、唐矣！<span class="style7">師古曰：「欽、詡不仕於莽，遯逃濁亂，不汙其節，殊於紀逡及兩唐。」</span></p>
</div>
<!-- end .main --></div>
<!-- end #main --></div>
</div>
</body></html>