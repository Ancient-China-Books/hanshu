<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷二十七中之下‧五行志第七中之下</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷二十七中之下・五行志第七中之下</h1>
<hr/>
<p id="online_toc_0"><a class="gg-link" href="#online_toc_0" onclick="return changeColor(this);"></a>傳曰：「視之不明，是謂不悊，厥咎舒，厥罰恒奧，<span class="style7">師古曰：「奧讀曰燠。燠，㬉也，音於六反。其下並同。」</span>厥極疾。<span class="style7">韋昭曰：「以疾為罰。」</span>時則有草妖，時則有蠃蟲之孽，<span class="style7">師古曰：「螽、螟之類無鱗甲毛羽，故謂之蠃蟲也。音郎果反。」</span>時則有羊旤，時則有目痾，時則有赤眚赤祥。惟水沴火。」</p>
<p id="online_toc_1"><a class="gg-link" href="#online_toc_1" onclick="return changeColor(this);"></a>「視之不明，是謂不悊」，悊，知也。詩云：「爾德不明，以亡陪亡卿；不明爾德，以亡背亡仄。」<span class="style7">師古曰：「大雅蕩之詩也。言不別善惡，有逆背傾仄者，有堪為卿大夫者，皆不知之也。仄，古側字。」</span>言上不明，暗昧蔽惑，則不能知善惡，親近習，長同類，<span class="style7">師古曰：「習，狎也。近狎者則親愛之，同類者則長益也。」</span>亡功者受賞，有罪者不殺，百官廢亂，失在舒緩，故其咎舒也。盛夏日長，暑以養物，政弛緩，故其罰常奧也。奧則冬溫，春夏不和，傷病民人，故極疾也。誅不行則霜不殺草，繇臣下則殺不以時，<span class="style7">師古曰：「繇讀與由同，言誅罰由於臣下。」</span>故有草妖。凡妖，貌則以服，言則以詩，聽則以聲。視則以色者，五色物之大分也，在於眚祥，故聖人以為草妖，失秉之明者也。<span class="style7">師古曰：「謂失所執之權也。音彼命反。」</span>溫奧生蟲，故有蠃蟲之孽，謂螟螣之類<span class="style7">師古曰：「螟食苗心，螣食苗葉之蟲也。螟音冥。螣音徒得反。」</span>當死不死，未當生而生，或多於故而為災也。劉歆以為屬思心不容。於易，剛而包柔為離，<span class="style7">師古曰：「兩陽居外，一陰在內，故云剛包柔。」</span>離為火為目。羊上角下蹏，剛而包柔，羊大目而不精明，視氣毀故有羊旤。一曰，暑歲羊多疫死，及為怪，亦是也。及人，則多病目者，故有目痾。火色赤，故有赤眚赤祥。凡視傷者病火氣，火氣傷則水沴之。其極疾者，順之，其福曰壽。<span class="style7">李竒曰：「於六極之中為疾者，逆火氣，致疾病也。能順火氣，則旤更為福。」</span>劉歆視傳曰有羽蟲之孽，雞旤。說以為於天文南方喙為鳥星，故為羽蟲；旤亦從羽，故為雞；雞於易自在巽。說非是。庶徵之恒奧，劉向以為春秋亡冰也。小奧不書，無冰然後書，舉其大者也。京房易傳曰：「祿不遂行茲謂欺，厥咎奧，雨雪四至而溫。臣安祿樂逸茲謂亂，奧而生蟲。知罪不誅茲謂舒，其奧，夏則暑殺人，冬則物華實。重過不誅，茲謂亡徵，其咎當寒而奧六日也。」</p>
<p id="online_toc_2"><a class="gg-link" href="#online_toc_2" onclick="return changeColor(this);"></a>桓公十五年「春，亡冰」。劉向以為周春，今冬也。先是連兵鄰國，三戰而再敗也，<span class="style7">師古曰：「三戰者，謂十年齊侯、衞侯、鄭伯來戰于郎，十二年與鄭師伐宋戰于宋，十三年會紀侯、鄭伯及齊侯、宋公、衞侯、燕人戰也。再敗者，謂郎之戰，穀梁傳曰『以吾敗也』，又宋之戰，穀梁亦曰『諱敗，舉其可道者也』。據左氏傳、公羊、穀梁，亦曰無冰，並在十四年，今此云十五年，未詳其意。」</span>內失百姓，外失諸侯，不敢行誅罰，鄭伯突篡兄而立，公與相親，<span class="style7">師古曰：「突，鄭莊公子，即厲公也。兄謂太子忽，即昭公也。莊公旣卒，突因宋莊公之寵而得立，遂使昭公奔衞，故云篡兄也。公與相親者，謂十五年突為祭仲所逐奔蔡，遂居櫟，而昭公入，公再與諸侯伐鄭，謀納厲公。」</span>長養同類，不明善惡之罰也。<span class="style7">師古曰：「言桓篡立，與突志同，故曰長養同類。」</span>董仲舒以為象夫人不正，陰失節也。<span class="style7">師古曰：「夫人姜氏通于齊侯，故云不正。」</span></p>
<p id="online_toc_3"><a class="gg-link" href="#online_toc_3" onclick="return changeColor(this);"></a>成公元年「二月，無冰」。董仲舒以為方有宣公之喪，君臣無悲哀之心，而炕陽，作丘甲。<span class="style7">師古曰：「時宣公薨始踰年，故云有喪也。丘甲，解在刑法志。」</span>劉向以為時公幼弱，政舒緩也。</p>
<p id="online_toc_4"><a class="gg-link" href="#online_toc_4" onclick="return changeColor(this);"></a>襄公二十八年「春，無冰」。劉向以為先是公作三軍，有侵陵用武之意，<span class="style7">師古曰：「作三軍者，季氏欲專其權，非公本意，此說非也。侵陵用武者，謂入鄆取邿也。邿音詩。」</span>於是鄰國不和，伐其三鄙，<span class="style7">師古曰：「謂十二年三月，十四年夏，莒人伐我東鄙。十五年夏，齊侯伐我北鄙。秋，邾人伐我南鄙。十六年三月，齊侯伐我北鄙。」</span>被兵十有餘年，因之以饑饉，百姓怨望，臣下心離，公懼而弛緩，不敢行誅罰，<span class="style7">師古曰：「弛，放也，音式爾反。」</span>楚有夷狄行，公有從楚心，不明善惡之應。<span class="style7">師古曰：「有從楚心，謂二十八年公朝于楚。」</span>董仲舒指略同。一曰，水旱之灾，寒暑之變，天下皆同，故曰「無冰」，天下異也。桓公殺兄弒君，外成宋亂，與鄭易邑，背畔周室。<span class="style7">師古曰：「隱攝公位，又桓之兄，故云殺兄弒君也。成宋亂者，謂宋華父督弒其君殤公及其大夫孔父，以郜大鼎賂公，公會齊侯、鄭伯于稷而平其亂也。與鄭易邑，謂以太山之田易許田也。許田者，魯朝宿之邑也，而以與鄭，明魯之不朝於王，故云背畔周室。」</span>成公時，楚橫行中國，<span class="style7">師古曰：「謂成二年楚師侵衞，遂侵我，師于蜀。六年七月，楚公子嬰齊帥師伐鄭。九年，嬰齊帥師伐莒。十五年，楚子伐鄭。十六年，楚子與晉侯、鄭伯戰于鄢陵。十八年，楚子伐宋。」</span>王札子殺召伯、毛伯，<span class="style7">師古曰：「王札子，即王子捷也。召伯、毛伯，皆周大夫也。今春秋經王札子殺召伯、毛伯事在宣十五年，而此言成公時，未達其說。召讀曰邵。」</span>晉敗天子之師于貿戎，<span class="style7">師古曰：「貿戎，戎別種也。公羊傳成元年：『王師敗績于貿戎。孰敗之？蓋晉敗之。』貿音莫候反。」</span>天子皆不能討。襄公時，天下諸侯之大夫皆執國權，<span class="style7">師古曰：「謂襄十六年會于溴梁，諸侯之大夫盟皆類此。」</span>君不能制。漸將日甚，善惡不明，誅罰不行。周失之舒，秦失之急，故周衰亡寒歲，秦滅亡奧年。</p>
<p id="online_toc_5"><a class="gg-link" href="#online_toc_5" onclick="return changeColor(this);"></a>武帝元狩六年冬，亡冰。先是，比年遣大將軍衞青、霍去病攻祁連，絕大幕，<span class="style7">師古曰：「比，頻也。祁連，山名也。幕，沙磧也。直度曰絕，祁音上夷反。」</span>窮追單于，斬首十餘萬級，還，大行慶賞。乃閔海內勤勞，是歲遣博士褚大等六人持節巡行天下，<span class="style7">師古曰：「行音下更反。」</span>存賜鰥寡，假與乏困，舉遺逸獨行君子詣行在所。郡國有以為便宜者，上丞相、御史以聞。天下咸喜。 </p>
<p id="online_toc_6"><a class="gg-link" href="#online_toc_6" onclick="return changeColor(this);"></a>昭帝始元二年冬，亡冰。是時上年九歲，大將軍霍光秉政，始行寬緩，欲以說下。</p>
<p id="online_toc_7"><a class="gg-link" href="#online_toc_7" onclick="return changeColor(this);"></a>僖公三十三年「十二月，隕霜不殺草」。劉歆以為草妖也。劉向以為今十月，周十二月。於易，五為天位，君位，九月陰氣至，五通於天位，其卦為剥，<span class="style7">師古曰：「坤下艮上。」</span>剥落萬物，始大殺矣，明陰從陽命，臣受君令而後殺也。今十月隕霜而不能殺草，此君誅不行，舒緩之應也。是時公子遂顓權，<span class="style7">師古曰：「公子遂，莊公之子，即東門襄仲也，時為卿，專執國政也。」</span>三桓始世官，<span class="style7">師古曰：「謂父子相繼為卿也。」</span>天戒若曰，自此之後，將皆為亂矣。文公不寤，其後遂殺子赤，三家逐昭公。<span class="style7">師古曰：「並已解於上。」</span>董仲舒指略同。京房易傳曰：「臣有緩茲謂不順，厥異霜不殺也。」</p>
<p id="online_toc_8"><a class="gg-link" href="#online_toc_8" onclick="return changeColor(this);"></a>書序曰：「伊陟相太戊，亳有祥桑穀共生。」<span class="style7">師古曰：「商書咸乂之序也。其書亡。伊陟，伊尹子也。大戊，太甲孫也。亳，殷所都也。桑、穀二木，合而共生。穀音彀。」</span>傳曰：「俱生乎朝，七日而大拱。<span class="style7">師古曰：「兩手合為拱，音乆勇反。」</span>伊陟戒以修德，而木枯。」劉向以為殷道旣衰，高宗承敝而起，盡涼陰之哀，天下應之，<span class="style7">師古曰：「涼，信也。陰，默也。言居哀信默，三年不言也。涼讀曰諒。一說，涼陰謂居喪之廬也。謂三年處於廬中不言。涼音力羊反。據今尚書及諸傳記，太戊卒，子仲丁立，卒，弟何亶甲立，卒，子祖乙立，卒，子盤庚立，卒，小乙之子武丁立，是為高宗。桑穀自太戊時生，涼陰乃高宗之事。而此云桑穀即高宗時出，其說與尚書大傳不同，未詳其義也。或者伏生差謬。」</span>旣獲顯榮，怠於政事，國將危亡，故桑穀之異見。桑猶喪也，穀猶生也，殺生之秉失而在下，<span class="style7">師古曰：「秉音彼命反。」</span>近草妖也。一曰，野木生朝而暴長，小人將暴在大臣之位，危亡國家，象朝將為虛之應也。<span class="style7">師古曰：「虛讀曰墟。」</span></p>
<p id="online_toc_9"><a class="gg-link" href="#online_toc_9" onclick="return changeColor(this);"></a>書序又曰：「高宗祭成湯，有蜚雉登鼎耳而雊。」<span class="style7">師古曰：「商書高宗肜日之序也。蜚，古飛字。雊音工豆反。」</span>祖己曰：「惟先假王，正厥事。」<span class="style7">師古曰：「祖己，殷賢臣。假，大也。言先代大道之王，能正其事，而災異銷也。」</span>劉向以為雉雊鳴者雄也，以赤色為主。於易，離為雉，雉，南方，近赤祥也。劉歆以為羽蟲之孽。易有鼎卦，<span class="style7">師古曰：「巽下離上也。」</span>鼎，宗廟之器，主器奉宗廟者長子也。野鳥自外來，入為宗廟器主，是繼嗣將易也。一曰，鼎三足，三公象，而以耳行。<span class="style7">師古曰：「鼎非舉耳不得行，故云以耳行。」</span>野鳥居鼎耳，小人將居公位，敗宗廟之祀。野木生朝，野鳥入廟，敗亡之異也。武丁恐駭，謀於忠賢，修德而正事，內舉傅說，授以國政，<span class="style7">師古曰：「武丁夢得賢相，乃以所夢之像使求之，得於傅巖，立以為相，作說命三篇。說讀曰悅。」</span>外伐鬼方，以安諸夏，<span class="style7">師古曰：「鬼方，絕遠之地，一曰國名。夏，大也。中國大於戎狄，故曰諸夏。」</span>故能攘木鳥之妖，致百年之壽，<span class="style7">師古曰：「攘，卻也，音人羊反。」</span>所謂「六沴作見，若是共御，五福迺降，用章于下」者也。<span class="style7">師古曰：「共讀曰恭。御讀曰禦。言恭己以禦災也。一說，御，治也，恭治其事也。」</span>一曰，金沴木曰木不曲直。</p>
<p id="online_toc_10"><a class="gg-link" href="#online_toc_10" onclick="return changeColor(this);"></a>僖公三十三年「十二月，李梅實」。劉向以為周十二月，今十月也，李梅當剥落，今反華實，近草妖也。先華而後實，不書華，舉重者也。陰成陽事，象臣顓君作威福。一曰，冬當殺，反生，象驕臣當誅，不行其罰也。故冬華者，象臣邪謀有端而不成，至於實，則成矣。是時僖公死，公子遂顓權，文公不寤，後有子赤之變。一曰，君舒緩甚，奧氣不臧，則華實復生。董仲舒以為李梅實，臣下彊也。記曰：「不當華而華，易大夫；不當實而實，易相室。」<span class="style7">應劭曰：「冬，水王，木相，故象大臣。冬實者，變置丞相與宮室也。但華，則變大夫也。」師古曰：「相室猶言相國，謂宰相也。合韻故言相室。相室者，相王室。」</span>冬，水王，木相，故象大臣。劉歆以為庶徵皆以蟲為孽，思心蠃蟲孽也。李梅實，屬草妖。</p>
<p id="online_toc_11"><a class="gg-link" href="#online_toc_11" onclick="return changeColor(this);"></a>惠帝五年十月，桃李華，棗實。昭帝時，上林苑中大栁樹斷仆地，一朝起立，生枝葉，有蟲食其葉，成文字，曰「公孫病已立」。又昌邑王國社有枯樹復生枝葉。眭孟以為木陰類，下民象，當有故廢之家公孫氏從民閒受命為天子者。昭帝富於春秋，霍光秉政，以孟妖言，誅之。後昭帝崩，無子，徵昌邑王賀嗣位，狂亂失道，光廢之，更立昭帝兄衞太子之孫，是為宣帝。帝本名病已。京房易傳曰：「枯楊生稊，<span class="style7">師古曰：「大過九二爻辭也。稊，楊秀之始生者，音徒奚反。」</span>枯木復生，人君亡子。」</p>
<p id="online_toc_12"><a class="gg-link" href="#online_toc_12" onclick="return changeColor(this);"></a>元帝初元四年，皇后曾祖父濟南東平陵王伯墓門梓柱卒生枝葉，上出屋。<span class="style7">孟康曰：「王伯，莽之祖也。」師古曰：「莽高祖父也。故下云高祖考。卒讀曰猝。猝，暴也。」</span>劉向以為王氏貴盛將代漢家之象也。後王莽篡位，自說之曰：「初元四年，莽生之歲也，當漢九世火德之厄，而有此祥興於高祖考之門。門為開通，梓猶子，言王氏當有賢子開通祖統，起於柱石大臣之位，受命而王之符也。」</p>
<p id="online_toc_13"><a class="gg-link" href="#online_toc_13" onclick="return changeColor(this);"></a>建昭五年，兖州刺史浩賞禁民私所自立社。<span class="style7">張晏曰：「民間三月九月又社，號曰私社。」臣瓚曰：「舊制二十五家為一社，而民或十家五家共為田社，是私社。」師古曰：「瓚說是。」</span>山陽橐茅鄉社有大槐樹，<span class="style7">師古曰：「橐，縣名也，屬山陽郡。茅鄉，橐縣之鄉也。橐音拓。」</span>吏伐斷之，其夜樹復立其故處。成帝永始元年二月，河南街郵樗樹生支如人頭，<span class="style7">師古曰：「郵謂行書之舍。樗樹似杶。樗音丑余反。杶音丑倫反。」</span>眉目須皆具，亡髮耳。哀帝建平三年十月，汝南西平遂陽鄉柱仆地，生支如人形，<span class="style7">師古曰：「仆，頓也，音赴。」</span>身青黃色，面白，頭有頿髮，稍長大，凡長六寸一分。京房易傳曰：「王德衰，下人將起，則有木生為人狀。」</p>
<p id="online_toc_14"><a class="gg-link" href="#online_toc_14" onclick="return changeColor(this);"></a>哀帝建平三年，零陵有樹僵地，<span class="style7">師古曰：「僵，偃也，音疆。」</span>圍大六尺，長十丈七尺。民斷其本，長九尺餘，皆枯。三月，樹卒自立故處。<span class="style7">師古曰：「卒讀曰猝。」</span>京房易傳曰：「棄正作淫，厥妖木斷自屬。<span class="style7">師古曰：「屬，連續也。音之欲反。」</span>妃后有顓，木仆反立，斷枯復生。<span class="style7">師古曰：「顓謂專寵。」</span>天辟惡之。」<span class="style7">如淳曰：「天辟，謂天子也。」師古曰：「辟音壁。」</span></p>
<p id="online_toc_15"><a class="gg-link" href="#online_toc_15" onclick="return changeColor(this);"></a>元帝永光二年八月，天雨草，而葉相摎結，大如彈丸。<span class="style7">師古曰：「摎，繞也。樛音居虯反。」</span>平帝元始三年正月，天雨草，狀如永光時。京房易傳曰：「君吝於祿，信衰賢去，厥妖天雨草。」</p>
<p id="online_toc_16"><a class="gg-link" href="#online_toc_16" onclick="return changeColor(this);"></a>昭公二十五年「夏，有鸜鵒來巢」。劉歆以為羽蟲之孽，其色黑，又黑祥也，視不明聽不聦之罰也。劉向以為有蜚有𧌒不言來者，氣所生，所謂眚也；<span class="style7">師古曰：「此蜚，謂負蠜也，其為蟲臭。𧌒，短弧，即今所謂水弩也。隱元年有蜚，莊十八年有𧌒。蜚音翡。𧌒音域。蜚亦作蜰，其音同耳。」</span>鸜鵒言來者，氣所致，所謂祥也。鸜鵒，夷狄穴藏之禽，來至中國，不穴而巢，陰居陽位，<span class="style7">師古曰：「今之鸜鵒，中國皆有，依周官而言，但不踰濟水耳。左氏以為魯所常無，故異而書之。而此云夷狄禽，未喻其意。又此鳥本亦巢居，不皆穴處也。書巢者，著其居止字乳，不即去也。」</span>象季氏將逐昭公，去宮室而居外野也。鸜鵒白羽，旱之祥也；穴居而好水，黑色，為主急之應也。天戒若曰，旣失衆，不可急暴；急暴，陰將持節陽以逐爾，去宮室而居外野矣。昭不寤，而舉兵圍季氏，為季氏所敗，出犇于齊，遂死于外野。董仲舒指略同。</p>
<p id="online_toc_17"><a class="gg-link" href="#online_toc_17" onclick="return changeColor(this);"></a>景帝三年十一月，有白頸烏與黑烏羣鬬楚國呂縣，白頸不勝，墯泗水中，死者數千。劉向以為近白黑祥也。時楚王戊暴逆無道，<span class="style7">師古曰：「戊，楚元王之孫也。」</span>刑辱申公，與吳王謀反。烏羣鬬者，師戰之象也。白頸者小，明小者敗也。墯於水者，將死水地。王戊不寤，遂舉兵應吳，與漢大戰，兵敗而走，至於丹徒，為越人所斬，墯死於水之效也。京房易傳曰：「逆親親，厥妖白黑烏鬬於國。」</p>
<p id="online_toc_18"><a class="gg-link" href="#online_toc_18" onclick="return changeColor(this);"></a>昭帝元鳳元年，有烏與鵲鬬燕王宮中池上，烏墯池死，近黑祥也。時燕王旦謀為亂，遂不改寤，伏辜而死。楚、燕皆骨肉藩臣，以驕怨而謀逆，俱有烏鵲鬬死之祥，行同而占合，此天人之明表也。燕一烏鵲鬬於宮中而黑者死，楚以萬數鬬於野外而白者死，象燕陰謀未發，獨王自殺於宮，故一烏水色者死，楚炕陽舉兵，軍師大敗於野，故衆烏金色者死，天道精微之效也。京房易傳曰：「專征劫殺，厥妖烏鵲鬬。」</p>
<p id="online_toc_19"><a class="gg-link" href="#online_toc_19" onclick="return changeColor(this);"></a>昭帝時有鵜鶘或曰禿鶖，<span class="style7">師古曰：「鵜鶘即汙澤也，一名淘河，腹下胡大如數升囊，好群入澤中，抒水食魚，因名禿鶖，亦水鳥也。鵜音大奚反。鶘音胡。鶖音秋。」</span>集昌邑王殿下，王使人射殺之。劉向以為水鳥色青，青祥也。時王馳騁無度，慢侮大臣，不敬至尊，有服妖之象，<span class="style7">師古曰：「謂多治仄注冠，又以冠奴也。」</span>故青祥見也。野鳥入處，宮室將空。王不寤，卒以亡。京房易傳曰：「辟退有德，厥咎狂，厥妖水鳥集于國中。」<span class="style7">師古曰：「辟，君也。」</span></p>
<p id="online_toc_20"><a class="gg-link" href="#online_toc_20" onclick="return changeColor(this);"></a>成帝河平元年二月庚子，泰山山桑谷有䳒焚其巢。<span class="style7">師古曰：「䳒，鴟也，音緣。」</span>男子孫通等聞山中群鳥䳒鵲聲，往視，見巢㸐，盡墯地中，<span class="style7">師古曰：「㸐，古然字。」</span>有三䳒鷇燒死。<span class="style7">師古曰：「鳥子新生而哺者曰鷇，音口豆反，又音工豆反。」</span>樹大四圍，巢去地五丈五尺。太守平以聞。䳒色黑，近黑祥，貪虐之類也。易曰：「鳥焚其巢，旅人先笑後號咷。」<span class="style7">師古曰：「旅卦上九爻辭也。咷音逃。」</span>泰山，岱宗，五嶽之長，王者易姓告代之處也。天戒若曰，勿近貪虐之人，聽其賊謀，將生焚巢自害其子絕世易姓之旤。其後趙蜚燕得幸，立為皇后，弟為昭儀，姊妹專寵，聞後宮許美人、曹偉能生皇子也，<span class="style7">師古曰：「曹偉能，宮人姓名也。偉能一名宮，見外戚傳。」</span>昭儀大怒，令上奪取而殺之，皆并殺其母。成帝崩，昭儀自殺，事乃發覺，趙后坐誅。此焚巢殺子後號咷之應也。一曰，王莽貪虐而任社稷之重，卒成易姓之禍云。京房易傳曰：人君暴虐，鳥焚其舍。」</p>
<p id="online_toc_21"><a class="gg-link" href="#online_toc_21" onclick="return changeColor(this);"></a>鴻嘉二年三月，博士行大射禮，有飛雉集于庭，歷階登堂而雊。後雉又集太常、宗正、丞相、御史大夫、大司馬車騎將軍之府，又集未央宮承明殿屋上。時大司馬車騎將軍王音、待詔寵等上言：「天地之氣，以類相應，<span class="style7">師古曰：「以經術待詔，其人名寵，不記姓也。流浴書本寵上輒加孫字，非也。」</span>譴告人君，甚微而著。雉者聽察，先聞雷聲，故月令以紀氣。<span class="style7">師古曰：「謂季冬之月云『雉雊雞乳』也。」</span>經載高宗雊雉之異，<span class="style7">師古曰：「已解於上。」</span>以明轉禍為福之驗。今雉以博士行禮之日大衆聚會，飛集於庭，歷階登堂，萬衆睢睢，<span class="style7">師古曰：「睢睢，仰目視貌也。音呼惟反。」</span>驚怪連日。徑歷三公之府，太常宗正典宗廟骨肉之官，然後入宮。其宿留告曉人，具備深切，<span class="style7">師古曰：「宿音先就反。留音力救反。」</span>雖人道相戒，何以過是！」後帝使中常侍鼂閎詔音曰：「聞捕得雉，毛羽頗摧折，類拘執者，得無人為之？」<span class="style7">師古曰：「言人放此雉，故欲為變異者。」</span>音復對曰：「陛下安得亡國之語？不知誰主為佞讇之計，<span class="style7">師古曰：「讇，古諂也。」</span>誣亂聖德如此者！左右阿諛甚衆，不待臣音復讇而足。<span class="style7">師古曰：「足，益也，音子喻反。」</span>公卿以下，保位自守，莫有正言。如令陛下覺寤，懼大禍且至身，深責臣下，繩以聖法，臣音當先受誅，豈有以自解哉！今即位十五年，繼嗣不立，日日駕車而出，泆行流聞，<span class="style7">師古曰：「言帝行多驕泆，醜惡流布，聞於遠方也。」</span>海內傳之，甚於京師。外有微行之害，內有疾病之憂，皇天數見灾異，<span class="style7">師古曰：「見，顯示。」</span>欲人變更，終已不改。天尚不能感動陛下，臣子何望？獨有極言待死，命在朝暮而已。如有不然，老母安得處所，尚何皇太后之有！高祖天下當以誰屬乎！<span class="style7">如淳曰：「老母，音之老母也，當隨己受罪誅也。又謂己言深切，觸悟人主，積恚而死，必行之誅，不能復顧太后也。」師古曰：「如說非也。此言緫屬於成帝耳。不然者，謂不如所諫而自修改也。老母，帝之母，即太后也。言帝不自修改，國家危亡，太后不知處所，高祖天下無所付屬也。屬音之欲反。」</span>宜謀於賢知，克己復禮，以求天意，継嗣可立，灾變尚可銷也。」</p>
<p id="online_toc_22"><a class="gg-link" href="#online_toc_22" onclick="return changeColor(this);"></a>成帝綏和二年三月，天水平襄有燕生爵，哺食至大，俱飛去。<span class="style7">師古曰：「哺音蒲固反。食讀曰飤。謂與母俱去。」</span>京房易傳曰：「賊臣在國，厥咎燕生爵，諸侯銷。」一曰，生非其類，子不嗣世。</p>
<p id="online_toc_23"><a class="gg-link" href="#online_toc_23" onclick="return changeColor(this);"></a>史記魯定公時，季桓子穿井，得土缶，中得蟲若羊，<span class="style7">師古曰：「缶，盎也，即今之盆。」</span>近羊禍也。羊者，地上之物，幽於土中，象定公不用孔子而聽季氏，暗昧不明之應也。一曰，羊去野外而拘土缶者，象魯君失其所而拘於季氏，季氏亦將拘於家臣也。是歲季氏家臣陽虎囚季桓子。後三年，陽虎劫公伐孟氏，兵敗，竊寶玉大弓而出亡。<span class="style7">師古曰：「寶玉謂夏后氏之璜，大弓謂封父之繁弱，皆魯始封之分器，所受於周也。定八年，陽虎作亂不克，竊之而入讙陽關以叛。」</span></p>
<p id="online_toc_24"><a class="gg-link" href="#online_toc_24" onclick="return changeColor(this);"></a>左氏傳魯襄公時，宋有生女子赤而毛，棄之隄下，宋平公母共姬之御者見而收之，<span class="style7">師古曰：「平公，宋共公之子也，名成。共讀曰恭。」</span>因名曰弃。長而美好，納之平公，生子曰佐。後宋臣伊戾讒太子痤而殺之。<span class="style7">師古曰：「事在襄二十六年。痤音才戈反。」</span>先是，大夫華元出奔晉，<span class="style7">師古曰：「華元奔在成十五年。」</span>華弱奔魯，<span class="style7">師古曰：「事在襄六年。」</span>華臣奔陳，<span class="style7">師古曰：「事在襄十七年。」</span>華合比奔衞。<span class="style7">師古曰：「事在昭六年。據今春秋，合比奔在殺太子痤後，而志緫言先是，未詳其意。」</span>劉向以為時則火灾赤眚之明應也。京房易傳曰：「尊卑不別，厥妖女生赤毛。」</p>
<p id="online_toc_25"><a class="gg-link" href="#online_toc_25" onclick="return changeColor(this);"></a>惠帝二年，天雨血於宜陽，一頃所，劉向以為赤眚也。時又冬雷，桃李華，常奧之罰也。是時政舒緩，諸呂用事，讒口妄行，殺三皇子，建立非嗣，<span class="style7">師古曰：「三皇子，謂趙隱王如意、趙幽王友、趙恭王恢，皆高帝子也。建立非嗣，謂立後宮美人子為嗣。」</span>及不當立之王，<span class="style7">孟康曰：「呂氏三王也。」</span>退王陵、趙堯、周昌。<span class="style7">師古曰：「惠帝六年，王陵為右丞相。惠帝崩，呂后欲廢陵，遷為太傅，實奪之相權。高祖以趙堯為御史大夫，高后元年怨堯前定趙王如意之策，乃抵堯罪。周昌為趙相，趙王見鴆殺，昌謝病不朝見，三歲而薨。」</span>呂太后崩，大臣共誅滅諸呂，僵尸流血。京房易傳曰：「歸獄不解，茲謂追非，厥咎天雨血；茲謂不親，民有怨心，不出三年，無其宗人。」又曰：「佞人祿，功臣僇，天雨血。」<span class="style7">師古曰：「僇，古戮字。」</span></p>
<p id="online_toc_26"><a class="gg-link" href="#online_toc_26" onclick="return changeColor(this);"></a>哀帝建平四年四月，山陽湖陵雨血，廣三尺，長五尺，大者如錢，小者如麻子。後二年，帝崩，王莽擅朝，誅貴戚丁、傅，大臣董賢等皆放徙遠方，與諸呂同象。誅死者少，雨血亦少。</p>
<p id="online_toc_27"><a class="gg-link" href="#online_toc_27" onclick="return changeColor(this);"></a>傳曰：「聽之不聦，是謂不謀，厥咎急，厥罰恒寒，厥極貧。時則有鼓妖，時則有魚孽，時則有豕禍，時則有耳痾，時則有黑眚黑祥。惟火沴水。」</p>
<p id="online_toc_28"><a class="gg-link" href="#online_toc_28" onclick="return changeColor(this);"></a>「聽之不聦，是謂不謀」，言上偏聽不聦，下情隔塞，則不能謀慮利害，失在嚴急，故其咎急也。盛冬日短，寒以殺物，政促迫，故其罰常寒也。寒則不生百穀，上下俱貧，故其極貧也。君嚴猛而閉下，臣戰栗而塞耳，則妄聞之氣發於音聲，故有鼓妖。寒氣動，故有魚孽。雨以龜為孽，<span class="style7">服虔曰：「多雨則龜多出。」</span>龜能陸處，非極陰也；魚去水而死，極陰之孽也。於易坎為豕，豕大耳而不聦察，聽氣毀，故有豕禍也。一曰，寒歲豕多死，及為怪，亦是也。及人，則多病耳者，故有耳痾。水色黑，故有黑眚黑祥。凡聽傷者病水氣，水氣病則火沴之。其極貧者，順之，其福曰富。劉歆聽傳曰有介蟲孽也，庶徵之恒寒。劉向以為春秋無其應，周之末世舒緩微弱，政在臣下，奧煖而已，故籍秦以為驗。<span class="style7">師古曰：「籍，假借。」</span>秦始皇帝即位尚幼，委政太后，太后淫於呂不韋及嫪毐，<span class="style7">師古曰：「嫪或音居虯反。嫪，姓也。毐，名也。許慎說以為『嫪毐，士之無行者』。嫪音郎到反。毐音烏改反。與今史記、漢書本文不同，且摎樂之姓，又非嫪也，故當依本字以讀。」</span>封毐為長信侯，以太原郡為毐國，宮室苑囿自恣，政事斷焉。故天冬雷，以見陽不禁閉，以涉危害，舒奧迫近之變也。始皇旣冠，毐懼誅作亂，始皇誅之，斬首數百級，大臣二十人，皆車裂以徇，夷滅其宗，遷四千餘家於房陵。是歲四月，寒，民有凍死者。數年之閒，緩急如此，寒奧輒應，此其效也。劉歆以為大雨雪，及未當雨雪而雨雪，及大雨雹，隕霜殺叔草，皆常寒之罰也。劉向以為常雨屬貌不恭。京房易傳曰：「有德遭險，茲謂逆命，厥異寒。誅過深，當奧而寒，盡六日，亦為雹。害正不誅，茲謂養賊，寒七十二日，殺蜚禽。<span class="style7">師古曰：「蜚讀曰飛。」</span>道人始去茲謂傷，<span class="style7">服虔曰：「有道之人去。」</span>其寒物無霜而死，涌水出。出戰不量敵，茲謂辱命，其寒雖雨物不茂。聞善不予，厥咎聾。」</p>
<p id="online_toc_29"><a class="gg-link" href="#online_toc_29" onclick="return changeColor(this);"></a>桓公八年「十月，雨雪」。周十月，今八月也，未可以雪，劉向以為時夫人有淫齊之行，而桓有妬媢之心，<span class="style7">師古曰：「媢謂夫妬婦也。音莫報反。」</span>夫人將殺，其象見也。<span class="style7">師古曰：「謂欲殺桓公。」</span>桓不覺寤，後與夫人俱如齊而殺死。凡雨，陰也，雪又雨之陰也，出非其時，迫近象也。董仲舒以為象夫人專恣，陰氣盛也。 </p>
<p id="online_toc_30"><a class="gg-link" href="#online_toc_30" onclick="return changeColor(this);"></a>釐公十年「冬，大雨雪」。劉向以為先是釐公立妾為夫人，陰居陽位，陰氣盛也。公羊經曰「大雨雹」。董仲舒以為公脅於齊桓公，立妾為夫人，不敢進羣妾，<span class="style7">師古曰：「已解於上。」</span>故專壹之象見諸雹，皆為有所漸脅也，<span class="style7">孟康曰：「謂陰氣漸脅。」</span>行專壹之政云。</p>
<p id="online_toc_31"><a class="gg-link" href="#online_toc_31" onclick="return changeColor(this);"></a>昭公四年「正月，大雨雪」。劉向以為昭取於吳而為同姓，謂之吳孟子。<span class="style7">師古曰：「魯與吳俱姬也。周禮同姓不為婚，故諱不稱吳姬，而云孟子也。取讀曰娶。」</span>君行於上，臣非於下。又三家已彊，皆賤公行，慢㑄之心生。<span class="style7">師古曰：「㑄，古侮字。」</span>董仲舒以為季孫宿任政，陰氣盛也。<span class="style7">師古曰：「季孫宿，季武子也。」</span></p>
<p id="online_toc_32"><a class="gg-link" href="#online_toc_32" onclick="return changeColor(this);"></a>文帝四年六月，大雨雪。後三歲，淮南王長謀反，發覺，遷，道死。<span class="style7">師古曰：「遷於蜀，未至而死於雍，故曰道死。」</span>京房易傳曰：「夏雨雪，戒臣為亂。」</p>
<p id="online_toc_33"><a class="gg-link" href="#online_toc_33" onclick="return changeColor(this);"></a>景帝中六年三月，雨雪。其六月，匈奴入上郡取苑馬，吏卒戰死者二千餘人。明年，條侯周亞夫下獄死。</p>
<p id="online_toc_34"><a class="gg-link" href="#online_toc_34" onclick="return changeColor(this);"></a>武帝元狩元年十二月，大雨雪，民多凍死。是歲淮南、衡山王謀反，發覺，皆自殺。使者行郡國，治黨與，<span class="style7">師古曰：「行音下更反。」</span>坐死者數萬人。</p>
<p id="online_toc_35"><a class="gg-link" href="#online_toc_35" onclick="return changeColor(this);"></a>元鼎二年三月，雪，平地厚五尺。是歲御史大夫張湯有罪自殺，丞相嚴青翟坐與三長史謀陷湯，<span class="style7">師古曰：「謂朱買臣為丞相長史，王朝及邊通皆守丞相長史也。」</span>青翟自殺，三長史皆棄市。</p>
<p id="online_toc_36"><a class="gg-link" href="#online_toc_36" onclick="return changeColor(this);"></a>元鼎三年三月水冰，四月雨雪，關東十餘郡人相食。是歲，民不占緍錢有告者，以半畀之。<span class="style7">師古曰：「言政急刻也。占音之贍反。」</span></p>
<p id="online_toc_37"><a class="gg-link" href="#online_toc_37" onclick="return changeColor(this);"></a>元帝建昭二年十一月，齊楚地大雪，深五尺。是歲魏郡太守京房為石顯所告，坐與妻父淮陽王舅張博、博弟光勸視淮陽王以不義，<span class="style7">師古曰：「視讀曰示。」</span>博要斬，光、房棄市，御史大夫鄭弘坐免為庶人。成帝即位，顯伏辜，淮陽王上書冤博，辭語增加，<span class="style7">師古曰：「言博本為石顯所冤，增加其語故陷罪。」</span>家屬徙者復得還。</p>
<p id="online_toc_38"><a class="gg-link" href="#online_toc_38" onclick="return changeColor(this);"></a>建昭四年三月，雨雪，燕多死。谷永對曰：「皇后桑蠶以治祭服，共事天地宗廟，<span class="style7">師古曰：「共讀曰恭。」</span>正以是日疾風自西北，大寒雨雪，壞敗其功，以章不鄉。<span class="style7">師古曰：「言不當天心。鄉讀曰嚮。」</span>宜齊戒辟寢，以深自責，<span class="style7">師古曰：「齊讀曰齋。辟讀曰避。」</span>請皇后就宮，鬲閉門戶，毋得擅上。<span class="style7">師古曰：「鬲與隔同。擅上，謂輒至御所也。上音時掌反。一曰，擅，專也。上謂天子也，讀如本字。勿令皇后專固天子。」</span>且令衆妾人人更進，以時博施。皇天說喜，<span class="style7">師古曰：「更音工衡反。說讀曰悅。」</span>庶幾可以得賢明之嗣。即不行臣言，灾異俞甚，天變成形，臣雖欲復捐身關策，不及事已。」<span class="style7">師古曰：「言雖欲棄捐其身，不懷顧慮，極陳計策，關說天子，亦無所及。」</span>其後許后坐祝詛廢。</p>
<p id="online_toc_39"><a class="gg-link" href="#online_toc_39" onclick="return changeColor(this);"></a>陽朔四年四月，雨雪，燕雀死。後十二年，許皇后自殺。</p>
<p id="online_toc_40"><a class="gg-link" href="#online_toc_40" onclick="return changeColor(this);"></a>定公元年「十月，隕霜殺菽」。<span class="style7">師古曰：「菽，大豆。」</span>劉向以為周十月，今八月也，消卦為觀，<span class="style7">師古曰：「坤下巽上也。」</span>陰氣未至君位而殺，誅罰不由君出，在臣下之象也。是時季氏逐昭公，公死于外，定公得立，故天見灾以視公也。<span class="style7">師古曰：「視讀曰示。」</span>釐公二年「十月，隕霜不殺草」，為嗣君微，失秉事之象也。<span class="style7">師古曰：「謂襄仲專權，殺嫡立庶，公室遂弱。秉音彼命反。」</span>其後卒在臣下，則灾為之生矣。異故言草，灾故言菽，重殺穀。<span class="style7">師古曰：「以其事為重，不比於殺草也。」</span>一曰菽，草之難殺者也，言殺菽，知草皆死也；言不殺草，知菽亦不死也。董仲舒以為菽，草之彊者，天戒若曰，加誅於彊臣。言菽，以微見季氏之罰也。</p>
<p id="online_toc_41"><a class="gg-link" href="#online_toc_41" onclick="return changeColor(this);"></a>武帝元光四年四月，隕霜殺草木。先是二年，遣五將軍三十萬衆伏馬邑下，<span class="style7">師古曰：「謂御史大夫韓安國為護軍將軍，衞尉李廣為驍騎將軍，太僕公孫賀為輕車將軍，大行王恢為將屯將軍，太中大夫李息為材官將軍。」</span>欲襲單于，單于覺之而去。自是始征伐四夷，師出三十餘年，天下戶口減半。京房易傳曰：「興兵妄誅，茲謂亡法，厥災霜，夏殺五穀，冬殺麥。誅不原情，茲謂不仁，其霜，夏先大雷風，冬先雨，迺隕霜，有芒角。賢聖遭害，其霜附木不下地。佞人依刑，茲謂私賊，其霜在草根土隙閒。不敎而誅茲謂虐，其霜反在草下。」</p>
<p id="online_toc_42"><a class="gg-link" href="#online_toc_42" onclick="return changeColor(this);"></a>元帝永光元年三月，隕霜殺桑；九月二日，隕霜殺稼，天下大飢。是時中書令石顯用事專權，與春秋定公時隕霜同應。成帝即位，顯坐作威福誅。</p>
<p id="online_toc_43"><a class="gg-link" href="#online_toc_43" onclick="return changeColor(this);"></a>釐公二十九年「秋，大雨雹」。劉向以為盛陽雨水，溫煖而湯熱，陰氣脅之不相入，則轉而為雹；盛陰雨雪，凝滯而冰寒，陽氣薄之不相入，則散而為霰。<span class="style7">師古曰：「霰，雨雪雜下，音先見反。」</span>故沸湯之在閉器，而湛於寒泉，則為冰，<span class="style7">孟康曰：「投湯器中，以沈寒泉而成也。」師古曰：「湛讀曰沈。」</span>及雪之銷，亦冰解而散，此其驗也。故雹者陰脅陽也，春秋不書霰者，猶月食也。釐公末年信用公子遂，遂專權自恣，將至於殺君，故陰脅陽之象見。釐公不寤，遂終專權，後二年殺子赤，立宣公。<span class="style7">師古曰：「公子遂，東門襄仲也。赤，文公太子，即惡也。」</span>左氏傳曰：「聖人在上無雹，雖有不為灾。」說曰：凡物不為灾不書，書大，言為灾也。凡雹，皆冬之愆陽，夏之伏陰也。<span class="style7">師古曰：「愆，過也。過陽，冬溫也。伏陰，夏寒也。」</span></p>
<p id="online_toc_44"><a class="gg-link" href="#online_toc_44" onclick="return changeColor(this);"></a>昭公三年，「大雨雹」。是時季氏專權，脅君之象見。昭公不寤，後季氏卒逐昭公。</p>
<p id="online_toc_45"><a class="gg-link" href="#online_toc_45" onclick="return changeColor(this);"></a>元封三年十二月，雷雨雹，大如馬頭。宣帝地節四年五月，山陽濟陰雨雹如雞子，深二尺五寸，殺二十人，蜚鳥皆死。<span class="style7">師古曰：「蜚讀曰飛。」</span>其十月，大司馬霍禹宗族謀反，誅，霍皇后廢。</p>
<p id="online_toc_46"><a class="gg-link" href="#online_toc_46" onclick="return changeColor(this);"></a>成帝河平二年四月，楚國雨雹，大如斧，蜚鳥死。</p>
<p id="online_toc_47"><a class="gg-link" href="#online_toc_47" onclick="return changeColor(this);"></a>左傳曰釐公三十二年十二月己卯，晉文公卒，庚辰，將殯于曲沃，出絳，柩有聲如牛。劉向以為近鼓妖也。喪，凶事；聲如牛，怒象也。將有急怒之謀，以生兵革之禍。是時，秦穆公遣兵襲鄭而不假道，還，晉大夫先軫謂襄公曰，秦師過不假塗，請擊之。<span class="style7">師古曰：「先軫即原軫。」</span>遂要崤阸，<span class="style7">師古曰：「即今之二崤山也。」</span>以敗秦師，匹馬觭輪無反者，<span class="style7">服虔曰：「觭音竒偶之竒。」師古曰：「觭，隻也。言盡虜獲之。觭音居宜反。」</span>操之急矣。<span class="style7">師古曰：「操，持也。謂執持所虜獲也。操音千高反。」</span>晉不惟舊，而聽虐謀，結怨彊國，四被秦寇，禍流數世，凶惡之効也。<span class="style7">師古曰：「舊者，謂晉襄之父文公本為秦所納而得國，是舊恩也。虐謀，先軫之計也。四被秦寇，謂魯文二年秦孟明視帥師伐晉，三年秦伯伐晉濟河焚舟取王官及郊，十年秦伯伐晉取北徵，十二年秦伯伐晉取羈馬。旤流，謂自襄公至厲公，凡五君與秦構難也。」</span></p>
<p id="online_toc_48"><a class="gg-link" href="#online_toc_48" onclick="return changeColor(this);"></a>哀帝建平二年四月乙亥朔，御史大夫朱博為丞相，少府趙玄為御史大夫，臨延登受策，有大聲如鍾鳴，<span class="style7">師古曰：「延入而登殿也。漢舊儀云丞相御史大夫初拜，皇帝延登親詔也。」</span>殿中郎吏陛者皆聞焉。<span class="style7">師古曰：「陛者，謂執兵列於陛側。」</span>上以問黃門侍郎楊雄、李尋，尋對曰：「洪範所謂鼓妖者也。師法以為人君不聦，為衆所惑，空名得進，則有聲無形，不知所從生。其傳曰歲月日之中，則正卿受之。今以四月日加辰巳有異，是為中焉。正卿謂執政大臣也。宜退丞相、御史，以應天變。然雖不退，不出期年，其人自蒙其咎。」<span class="style7">師古曰：「期年，十二月也。蒙猶被也。期音基。」</span>楊雄亦以為鼓妖，聽失之象也。朱博為人彊毅多權謀，宜將不宜相，恐有凶惡亟疾之怒。<span class="style7">師古曰：「亟，急也，音居力反。」</span>八月，博、玄坐為姦謀，博自殺，玄減死論。京房易傳曰：「令不修本，下不安，金毋故自動，若有音。」</p>
<p id="online_toc_49"><a class="gg-link" href="#online_toc_49" onclick="return changeColor(this);"></a>史記秦二世元年，天無雲而雷。劉向以為雷當託於雲，猶君託於臣，陰陽之合也。二世不恤天下，萬民有怨畔之心。是歲陳勝起，天下畔，趙高作亂，秦遂以亡。一曰，易震為雷，為貌不恭也。</p>
<p id="online_toc_50"><a class="gg-link" href="#online_toc_50" onclick="return changeColor(this);"></a>史記秦始皇八年，河魚大上。劉向以為近魚孽也。是歲，始皇弟長安君將兵擊趙，反，死屯留，軍吏皆斬，遷其民於臨洮。<span class="style7">師古曰：「本使長安君擊趙，至屯留而謀反作亂，故賜長安君死，斬其軍吏，遷其黔首也。屯留，上黨縣也。臨洮，即今之洮州也。屯音純。洮音土高反。」</span>明年有嫪毐之誅。魚陰類，民之象，逆流而上者，民將不從君令為逆行也。其在天文，魚星中河而處，車騎滿野。至于二世，暴虐愈甚，終用急亡。京房易傳曰：「衆逆同志，厥妖河魚逆流上。」</p>
<p id="online_toc_51"><a class="gg-link" href="#online_toc_51" onclick="return changeColor(this);"></a>武帝元鼎五年秋，蛙與蝦蟇群鬬。<span class="style7">師古曰：「蛙音胡媧反。蝦音遐。蟇音麻。」</span>是歲，四將軍衆十萬征南越，<span class="style7">師古曰：「謂伏波將軍路博德出桂陽下皇水，樓船將軍楊僕出豫章下湞水，歸義越侯嚴為戈船將軍出零陵下離水，田甲為下瀨將軍下蒼梧。」</span>開九郡。<span class="style7">師古曰：「謂得越地以為南海、蒼梧、鬱林、合浦、交趾、九真、日南、珠崖、儋耳郡也。」</span></p>
<p id="online_toc_52"><a class="gg-link" href="#online_toc_52" onclick="return changeColor(this);"></a>成帝鴻嘉四年秋，雨魚于信都，長五寸以下。成帝永始元年春，北海出大魚，長六丈，高一丈，四枚。哀帝建平三年，東萊平度出大魚，<span class="style7">師古曰：「平度，東萊之縣。」</span>長八丈，高丈一尺，七枚，皆死。京房易傳曰：「海數見巨魚，邪人進，賢人踈。」<span class="style7">師古曰：「數音所角反。」</span></p>
<p id="online_toc_53"><a class="gg-link" href="#online_toc_53" onclick="return changeColor(this);"></a>桓公五年「秋，螽」。<span class="style7">師古曰：「螽即阜螽，即今之蝩蟲也。螽音終。蝩音之庸反。」</span>劉歆以為貪虐取民則螽，介蟲之孽也，與魚同占。劉向以為介蟲之孽屬言不從。是歲，公獲二國之聘，取鼎易邑，<span class="style7">師古曰：「二國，宋、鄭也。宋以郜鼎賂公，鄭以泰山之田易許田也。」</span>興役起城。<span class="style7">師古曰：「謂五年夏城祝丘也。」</span>諸螽略皆從董仲舒說云。</p>
<p id="online_toc_54"><a class="gg-link" href="#online_toc_54" onclick="return changeColor(this);"></a>嚴公二十九年「有蜚」。劉歆以為負蠜也，性不食穀，食穀為災，介蟲之孽。<span class="style7">師古曰：「蜚音伏味反。蠜音煩。」</span>劉向以為蜚色青，近青眚也，非中國所有。南越盛暑，男女同川澤，淫風所生，為蟲臭惡。<span class="style7">師古曰：「蜚者，中國所有，非南越之蟲，未詳向所說。」</span>是時嚴公取齊淫女為夫人，旣入，淫於兩叔，故蜚至。天戒若曰，今誅絕之尚及，不將生臭惡，聞於四方。嚴不寤，其後夫人與兩叔作亂，二嗣以殺，<span class="style7">師古曰：「二嗣，謂子般及閔公也。」</span>卒皆被辜。<span class="style7">師古曰：「謂二叔、哀姜皆不得其死也。已解於上。」</span>董仲舒指略同。</p>
<p id="online_toc_55"><a class="gg-link" href="#online_toc_55" onclick="return changeColor(this);"></a>釐公十五年「八月，螽」。劉向以為先是釐有鹹之會，後城緣陵，<span class="style7">師古曰：「僖十三年，公會齊侯、宋公、陳侯、衞侯、鄭伯、許男、曹伯于鹹。鹹，衞地。十四年而與諸侯城緣陵。緣陵，杞邑也。」</span>是歲復以兵車為牡丘會，使公孫敖帥師，及諸侯大夫救徐，<span class="style7">師古曰：「十五年公會齊侯、宋公、陳侯、衞侯、鄭伯、許男、曹伯，盟于牡丘，遂次于匡。公孫敖帥師，及諸侯之大夫救徐。公孫敖，孟穆伯也。諸侯之大夫，即所與會諸侯也。時楚伐徐，故救之。」</span>兵比三年在外。<span class="style7">師古曰：「比，頻也。」</span></p>
<p id="online_toc_56"><a class="gg-link" href="#online_toc_56" onclick="return changeColor(this);"></a>文公三年「秋，雨螽于宋」。劉向以為先是宋殺大夫而無罪，<span class="style7">師古曰：「謂僖二十五年經書『宋殺其大夫』，不書名，以其無罪。」</span>有暴虐賦斂之應。<span class="style7">師古曰：「謂宋昭公也。」</span>穀梁傳曰上下皆合，言甚。<span class="style7">師古曰：「上下皆合，螽之多。」</span>董仲舒以為宋三世內取，<span class="style7">師古曰：「三世，謂襄公、成公、昭公也。內取於國之大夫也。事見公羊傳。取讀曰娶。」</span>大夫專恣，殺生不中，<span class="style7">師古曰：「中音竹仲反。」</span>故螽先死而至。劉歆以為螽為穀災，卒遇賊陰，墜而死也。</p>
<p id="online_toc_57"><a class="gg-link" href="#online_toc_57" onclick="return changeColor(this);"></a>八年「十月，螽」。時公伐邾取須朐，城郚。<span class="style7">師古曰：「須朐，邾邑；郚，魯邑也。事並在文七年。朐音鉅俱反。郚音吾。」</span></p>
<p id="online_toc_58"><a class="gg-link" href="#online_toc_58" onclick="return changeColor(this);"></a>宣公六年「八月，螟」。劉向以為先是時宣伐莒向，<span class="style7">師古曰：「事在四年。向，莒邑也。向音餉。」</span>後比再如齊，謀伐萊。<span class="style7">師古曰：「比，頻也。謂四年秋及五年春公如齊，七年公會齊侯伐萊是也。」</span></p>
<p id="online_toc_59"><a class="gg-link" href="#online_toc_59" onclick="return changeColor(this);"></a>十三年「秋，螽」。公孫歸父會齊伐莒。<span class="style7">師古曰：「事在十一年。歸父，東門襄仲子也，字子家。父讀曰甫。」</span></p>
<p id="online_toc_60"><a class="gg-link" href="#online_toc_60" onclick="return changeColor(this);"></a>十五年「秋，螽」。宣亡熟歲，數有軍旅。</p>
<p id="online_toc_61"><a class="gg-link" href="#online_toc_61" onclick="return changeColor(this);"></a>襄公七年「八月，螽」。劉向以為先是襄興師救陳，<span class="style7">師古曰：「謂五年楚伐陳，公會晉侯、宋公、衞侯、鄭伯、齊太子光救陳也。」</span>滕子、郯子、小邾子皆來朝。<span class="style7">師古曰：「六年滕子來朝，七年郯子、小邾子來朝。」</span>夏，城費。<span class="style7">師古曰：「亦七年之夏。費，魯邑也。音祕。」</span></p>
<p id="online_toc_62"><a class="gg-link" href="#online_toc_62" onclick="return changeColor(this);"></a>哀公十二年「十二月，螽」。是時哀用田賦。<span class="style7">師古曰：「言重斂也。解在刑法志。」</span>劉向以為春用田賦，冬而螟。</p>
<p id="online_toc_63"><a class="gg-link" href="#online_toc_63" onclick="return changeColor(this);"></a>十三年「九月，螟；十二月，螽」。比三螟，虐取於民之効也。<span class="style7">師古曰：「比，頻也。」</span>劉歆以為周十二月，夏十月也，火星旣伏，蟄蟲皆畢，天之見變，因物類之宜，不得以螽，是歲再失閏矣。周九月，夏七月，故傳曰「火猶西流，司曆過也」。</p>
<p id="online_toc_64"><a class="gg-link" href="#online_toc_64" onclick="return changeColor(this);"></a>宣公十五年「冬，蝝生」。<span class="style7">師古曰：「爾雅曰『蝝，蝮蜪』，說者以為螽蝗之類。蝮音蒲北反，又音服。蜪音徒高反。」</span>劉歆以為蝝，螕蠧之有翼者，<span class="style7">孟康曰：「螕蠧，音蚍蜉。」</span>食穀為災，黑眚也。董仲舒、劉向以為蝝，螟始生也，一曰螟始生。是時民患上力役，解於公田。<span class="style7">師古曰：「解讀曰懈。」</span>宣是時初稅畒。稅畒，就民田畒擇美者稅其什一，亂先王制而為貪利，故應是而蝝生，屬蠃蟲之孽。</p>
<p id="online_toc_65"><a class="gg-link" href="#online_toc_65" onclick="return changeColor(this);"></a>景帝中三年秋，蝗。先是匈奴寇邊，中尉不害將車騎材官士屯代高柳。<span class="style7">師古曰：「魏不害。」</span></p>
<p id="online_toc_66"><a class="gg-link" href="#online_toc_66" onclick="return changeColor(this);"></a>武帝元光五年秋，螟；六年秋，蝗。先是，五將軍衆三十萬伏馬邑，欲襲單于也。<span class="style7">師古曰：「已解于上。」</span>是歲，四將軍征匈奴。<span class="style7">師古曰：「謂車騎將軍衞青出上谷，騎將軍公孫敖出代，輕車將軍公孫賀出雲中，驍騎將軍李廣出鴈門也。」</span></p>
<p id="online_toc_67"><a class="gg-link" href="#online_toc_67" onclick="return changeColor(this);"></a>元鼎五年秋，蝗。是歲，四將軍征南越<span class="style7">師古曰：「已解於上。」</span>及西南夷，<span class="style7">師古曰：「越馳義侯遺將巴蜀罪人發夜郎兵征西南夷，平之。」</span>開十餘郡。<span class="style7">師古曰：「定越地為九郡，定西南夷為武都、牂柯、越嶲、沈黎、汶山郡，凡十四郡。」</span></p>
<p id="online_toc_68"><a class="gg-link" href="#online_toc_68" onclick="return changeColor(this);"></a>元封六年秋，蝗。先是，兩將軍征朝鮮，<span class="style7">師古曰：「二年，樓船將軍楊僕、左將軍荀彘將應募罪人擊之。」</span>開三郡。<span class="style7">師古曰：「武紀云以其地為樂浪、臨屯、玄菟、真番郡，是四郡也，而此云三，蓋傳寫志者誤。」</span></p>
<p id="online_toc_69"><a class="gg-link" href="#online_toc_69" onclick="return changeColor(this);"></a>太初元年夏，蝗從東方蜚至敦煌；<span class="style7">師古曰：「蜚讀曰飛。」</span>三年秋，復蝗。元年貳師將軍征大宛，天下奉其役連年。</p>
<p id="online_toc_70"><a class="gg-link" href="#online_toc_70" onclick="return changeColor(this);"></a>征和三年秋，蝗；四年夏，蝗。先是一年，三將軍衆十餘萬征匈奴。<span class="style7">師古曰：「謂三年貳師將軍廣利將七萬人出五原，御史大夫商丘成二萬人出西河，重合侯馬通四萬騎出酒泉。」</span>征和三年，貳師七萬人沒不還。</p>
<p id="online_toc_71"><a class="gg-link" href="#online_toc_71" onclick="return changeColor(this);"></a>平帝元始二年秋，蝗，徧天下。是時王莽秉政。</p>
<p id="online_toc_72"><a class="gg-link" href="#online_toc_72" onclick="return changeColor(this);"></a>左氏傳曰嚴公八年齊襄公田于貝丘，<span class="style7">師古曰：「貝丘，齊地。」</span>見豕。從者曰：「公子彭生也。」公怒曰：「射之！」豕人立而嗁，公懼，墜車，傷足喪屨。劉向以為近豕禍也。先是，齊襄淫於妹魯桓公夫人，使公子彭生殺桓公，又殺彭生以謝魯。公孫無知有寵於先君，襄公絀之，<span class="style7">師古曰：「無知，僖公弟，夷仲年之子也，於襄公從父昆弟。先君即僖公。」</span>無知帥怨恨之徒攻襄於田所，<span class="style7">師古曰：「怨恨之徒，謂連稱、管至父乆戍葵丘也。」</span>襄匿其戶閒，足見於戶下，遂殺之。傷足喪屨，卒死於足，虐急之效也。</p>
<p id="online_toc_73"><a class="gg-link" href="#online_toc_73" onclick="return changeColor(this);"></a>昭帝元鳳元年，燕王宮永巷中豕出圂，壞都竈，<span class="style7">師古曰：「圂者，養豕之牢也。都竈，烝炊之大竈也。圂音胡頓反。」</span>銜其鬴六七枚置殿前。<span class="style7">晉灼曰：「鬴，古文釜字。」</span>劉向以為近豕禍也。時燕王旦與長公主、左將軍謀為大逆，誅殺諫者，暴急無道。竈者，生養之本，豕而敗竈，陳鬴於庭，鬴竈將不用，宮室將廢辱也。燕王不改，卒伏其辜。京房易傳曰：「衆心不安君政，厥妖豕入居室。」</p>
<p id="online_toc_74"><a class="gg-link" href="#online_toc_74" onclick="return changeColor(this);"></a>史記魯襄公二十三年，穀、洛水鬬，將毀王宮。劉向以為近火沴水也。周靈王將擁之，有司諫曰：「不可。長民者不崇藪，不墮山，不防川，不竇澤。<span class="style7">師古曰：「長萌為萌之長也。崇，聚也。藪謂澤之無水者。墮，毀也。防，止也。竇，穴也。墮音火規反。」</span>今吾執政毋乃有所辟，<span class="style7">服虔曰：「音邪辟之辟。」</span>而滑夫二川之神，<span class="style7">師古曰：「滑，亂也，音骨。」</span>使至于爭明，<span class="style7">臣瓚曰：「明，水道也。」師古曰：「明謂神靈。」</span>以防王宮室，王而飾之，毋乃不可乎！<span class="style7">師古曰：「言為欲防固王宮，使水不得毀，故遏飾二川。」</span>懼及子孫，王室愈卑。」王卒擁之。以傳推之，以四瀆比諸侯，穀、洛其次，卿大夫之象也，<span class="style7">師古曰：「穀、洛皆大水，故為四瀆之次。」</span>為卿大夫將分爭以危亂王室也。是時世卿專權，儋括將有篡殺之謀，<span class="style7">師古曰：「儋括，儋季之子，簡王之孫也。篡殺之謀，謂除喪服，將見靈王，過庭而歎曰『嗚呼，必有此夫！』」</span>如靈王覺寤，匡其失政，<span class="style7">師古曰：「匡，正也。」</span>懼以承戒，則災禍除矣。不聽諫謀，簡嫚大異，<span class="style7">師古曰：「諫謀，謂單公子愆旗聞儋括之言，恐必為害，請殺之，王不聽也。簡嫚大異，謂不憂穀、洛。」</span>任其私心，塞埤擁下，<span class="style7">師古曰：「埤，卑也，音婢。」</span>以逆水埶而害鬼神。後數年有黑如日者五。是歲蚤霜，靈王崩。景王立二年，儋括欲殺王，而立王弟佞夫。佞夫不知，景王并誅佞夫。<span class="style7">師古曰：「事在襄三十年。」</span>及景王死，五大夫爭權，或立子猛，或立子朝，王室大亂。<span class="style7">師古曰：「五大夫，謂劉子、單子、尹氏、召伯、毛伯也。已解於上。」</span>京房易傳曰：「天子弱，諸侯力政，<span class="style7">師古曰：「政亦征也，言專以武力相征討。一說，諸侯之政，當以德禮，今王室微弱，文敎不行，遂乃以力為政，相攻伐也。」</span>厥異水鬬。」</p>
<p id="online_toc_75"><a class="gg-link" href="#online_toc_75" onclick="return changeColor(this);"></a>史記曰，秦武王三年渭水赤者三日，昭王三十四年渭水又赤三日。劉向以為近火沴水也。秦連相坐之法，棄灰於道者黥，<span class="style7">孟康曰：「商鞅為政，以棄灰於道必坋人，坋人必鬬，故設黥刑以絕其原也。」臣瓚曰：「棄灰或有火，火則燔廬舍，故刑之也。」師古曰：「孟說是也。坋音蒲頓反。」</span>罔密而刑虐，加以武伐橫出，殘賊鄰國，至於變亂五行，氣色謬亂。天戒若曰，勿為刻急，將致敗亡。<span class="style7">一本下有秦遂不改，至始皇滅六國，二世而亡十四字。</span>昔三代居三河，河洛出圖書，<span class="style7">師古曰：「謂夏即安邑，即河東也；殷都朝歌，即河內也；周都洛陽，即河南也。」</span>秦居渭陽，而渭水數赤，<span class="style7">師古曰：「數音山角反。」</span>瑞異應德之效也。京房易傳曰：「君湎于酒，淫于色，<span class="style7">師古曰：「湎，流也，音莫踐反。」</span>賢人潛，國家危，厥異流水赤也。」</p>
</div>
<!-- end .main --></div>
<!-- end #main --></div>
</div>
</body></html>