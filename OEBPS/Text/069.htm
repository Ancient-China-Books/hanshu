<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷六十九‧趙充國辛慶忌傳第三十九</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷六十九・趙充國辛慶忌傳第三十九</h1>
<hr/>
<p id="online_toc_0"><a class="gg-link" href="#online_toc_0"></a>趙充國字翁孫，隴西上邽人也，<span class="style7">師古曰：「邽音圭。」</span>後徙金城令居。<span class="style7">師古曰：「令音零。」</span>始為騎士，以六郡良家子善騎射補羽林。<span class="style7">服虔曰：「金城、隴西、天水、安定、北地、上郡是也。」師古曰：「隴西、天水、安定、北地、上郡、西河是也。昭帝分隴西、天水置金城。充國武帝時已為假司馬，則初以六郡良家子者非金城也。此名數正與地理志同也。」</span>為人沈勇有大略，少好將帥之節，而學兵法，通知四夷事。<span class="style7">師古曰：「通知者，謂明曉也。」</span></p>
<p id="online_toc_1"><a class="gg-link" href="#online_toc_1"></a>武帝時，以假司馬從貳師將軍擊匈奴，大為虜所圍。漢軍乏食數日，死傷者多，充國迺與壯士百餘人潰圍陷陳，貳師引兵隨之，遂得解。身被二十餘創，貳師奏狀，詔徵充國詣行在所。武帝親見視其創，嗟歎之，拜為中郎，遷車騎將軍長史。</p>
<p id="online_toc_2"><a class="gg-link" href="#online_toc_2"></a>昭帝時，武都氐人反，<span class="style7">師古曰：「氐音丁奚反。」</span>充國以大將軍護軍都尉將兵擊定之，遷中郎將，將屯上谷，<span class="style7">師古曰：「領兵屯於上谷也。將音子亮反。」</span>還為水衡都尉。擊匈奴，獲西祁王，<span class="style7">文穎曰：「匈奴王也。」</span>擢為後將軍，兼水衡如故。</p>
<p id="online_toc_3"><a class="gg-link" href="#online_toc_3"></a>與大將軍霍光定冊尊立宣帝，封營平侯。本始中，為蒲類將軍征匈奴，斬虜數百級，還為後將軍、少府。匈奴大發十餘萬騎，南旁塞，<span class="style7">師古曰：「旁，依也，音步浪反。」</span>至符奚廬山，欲入為寇。亡者題除渠堂降漢言之，遣充國將四萬騎屯緣邊九郡。<span class="style7">文穎曰：「五原、朔方之屬也。」師古曰：「九郡者，五原、朔方、雲中、代郡、雁門、定襄、北平、上谷、漁陽也。四萬騎分屯之，而充國緫統領之。」</span>單于聞之，引去。</p>
<p id="online_toc_4"><a class="gg-link" href="#online_toc_4"></a>是時，光祿大夫義渠安國使行諸羌，<span class="style7">師古曰：「行音下更反。」</span>先零豪言願時度湟水北，<span class="style7">鄭氏曰：「零音憐。」孟康曰：「豪，帥長也。」師古曰：「湟水出金城臨羌寨外，東入河。湟水之北是漢地。湟音皇。」</span>逐民所不田處畜牧。安國以聞。充國劾安國奉使不敬。是後，羌人旁緣前言，抵冒度湟水，<span class="style7">師古曰：「旁，依也。抵冒，犯突而前。旁音步浪反。冒音莫北反。」</span>郡縣不能禁。元康三年，先零遂與諸羌種豪二百餘人解仇交質盟詛。<span class="style7">師古曰：「羌人無大君長，而諸種豪遞相殺伐，故每有仇讎，往來相報。今解仇交質者。自相親結，欲入漢為寇也。」</span>上聞之，以問充國，對曰：「羌人所以易制者，以其種自有豪，數相攻擊，埶不壹也。往三十餘歲，西羌反時，亦先解仇合約攻令居，<span class="style7">師古曰：「合約，共為要契也。」</span>與漢相距，五六年迺定。至征和五年，先零豪封煎等通使匈奴，<span class="style7">師古曰：「煎讀曰翦。」</span>匈奴使人至小月氏，<span class="style7">師古曰：「氏音支。」</span>傳告諸羌曰：『漢貳師將軍衆十餘萬人降匈奴。羌人為漢事苦。<span class="style7">師古曰：「事，使役。」</span>張掖、酒泉本我地，地肥美，可共擊居之。』以此觀匈奴欲與羌合，非一世也。閒者匈奴困於西方，聞烏桓來保塞，恐兵復從東方起，數使使尉黎、危須諸國，設以子女貂裘，欲沮解之。<span class="style7">師古曰：「設謂開許之也。沮，壞也。欲壞其計，令解散之。沮音才汝反。」</span>其計不合。疑匈奴更遣使至羌中，道從沙陰地，出鹽澤，過長阬，入窮水塞，南抵屬國，與先零相直。<span class="style7">師古曰：「直，當也。」</span>臣恐羌變未止此，且復結聯他種，宜及未然為之備。」<span class="style7">師古曰：「未然者，其計未成。」</span>後月餘，羌侯狼何果遣使至匈奴藉兵，<span class="style7">師古曰：「藉，借也。」</span>欲擊鄯善、敦煌以絕漢道。<span class="style7">師古曰：「鄯音善。」</span>充國以為「狼何，小月氏種，在陽關西南，埶不能獨造此計，疑匈奴使已至羌中，先零、䍐、开迺解仇作約。<span class="style7">蘇林曰：「䍐、开在金城南。」師古曰：「䍐、开，羌之別種也。此下言『遣开豪雕庫宣天子至德，䍐、开之屬皆聞知明詔』，其下又云『河南大开、小开』，則䍐羌、开羌姓族殊矣。开音口堅反。而地理志天水有䍐开縣，蓋以此二種羌來降，處之此地，因以名縣也。而今之羌姓有䍐开者，緫是䍐开之類，合而言之，因為姓耳。變开為井，字之訛也。」</span>到秋馬肥，變必起矣。宜遣使者行邊兵豫為備，敕視諸羌，<span class="style7">師古曰：「行音下更反。視讀曰示。示，語之也。其下並同。」</span>毋令解仇，以發覺其謀。」於是兩府復白遣義渠安國行視諸羌，分別善惡。安國至，召先零諸豪三十餘人，以尤桀黠，<span class="style7">師古曰：「桀，堅也，言不順從也。黠，惡也，為惡堅也。」</span>皆斬之。縱兵擊其種人，斬首千餘級。於是諸降羌及歸義羌侯楊玉等恐怒，亡所信鄉，<span class="style7">師古曰：「恐中國汎怒，不信其心，而納嚮之。鄉讀曰嚮。」</span>遂劫略小種，背畔犯塞，攻城邑，殺長吏。安國以騎都尉將騎三千屯備羌，至浩亹，<span class="style7">師古曰：「浩音誥。亹音門。水名也，解在地理志。」</span>為虜所擊，失亡車重兵器甚衆。<span class="style7">師古曰：「重音直用反。」</span>安國引還，至令居，以聞。是歲，神爵元年春也。</p>
<p id="online_toc_5"><a class="gg-link" href="#online_toc_5"></a>時充國年七十餘，上老之，使御史大夫丙吉問誰可將者，充國對曰：「亡踰於老臣者矣。」上遣問焉，曰：「將軍度羌虜何如，<span class="style7">師古曰：「度，計也，音大各反。其下亦同。」</span>當用幾人？」充國曰：「百聞不如一見。兵難隃度，<span class="style7">鄭氏曰：「隃，遙也，三輔言也。」師古曰：「隃讀曰遙。」</span>臣願馳至金城，圖上方略。<span class="style7">師古曰：「圖其地形，并為攻討方略，俱奏上也。」</span>然羌戎小夷，逆天背畔，滅亡不乆，願陛下以屬老臣，<span class="style7">師古曰：「屬，委也，音之欲反。」</span>勿以為憂。」上笑曰：「諾。」</p>
<p id="online_toc_6"><a class="gg-link" href="#online_toc_6"></a>充國至金城，須兵滿萬騎，<span class="style7">師古曰：「須，待也。」</span>欲度河，恐為虜所遮，即夜遣三校銜枚先度，<span class="style7">師古曰：「銜枚者，欲其無聲，使虜不覺。」</span>度輒營陳，會明，畢，遂以次盡度。虜數十百騎來，出入軍傍。充國曰：「吾士馬新倦，不可馳逐。此皆驍騎難制，又恐其為誘兵也。擊虜以殄滅為期，小利不足貪。」令軍勿擊。遣騎候四望陿中，亡虜。<span class="style7">文穎曰：「金城有三陿，在南六百里。」師古曰：「山陗而夾水曰陿。四望者，陿名也。陿音狹。」</span>夜引兵上至落都，<span class="style7">服虔曰：「山名也。」</span>召諸校司馬，謂曰：「吾知羌虜不能為兵矣。使虜發數千人守杜四望陿中，<span class="style7">師古曰：「杜，塞也。」</span>兵豈得入哉！」充國常以遠斥候為務，行必為戰備，止必堅營壁，尤能持重，愛士卒，先計而後戰。遂西至西部都尉府，<span class="style7">孟康曰：「在金城。」</span>日饗軍士，<span class="style7">師古曰：「日饗飤也。」</span>士皆欲為用。虜數挑戰，充國堅守。捕得生口，言羌豪相數責曰：「語汝亡反，今天子遣趙將軍來，年八九十矣，善為兵。今請欲壹鬬而死，可得邪！」</p>
<p id="online_toc_7"><a class="gg-link" href="#online_toc_7"></a>充國子右曹中郎將卬，將期門佽飛、羽林孤兒、胡越騎為支兵，至令居。虜竝出絕轉道，<span class="style7">師古曰：「並猶俱也。轉道，運糧之道也。竝讀如字，又音步朗反。」</span>卬以聞。有詔將八校尉與驍騎都尉、金城太守合疏捕山閒虜，<span class="style7">蘇林曰：「疏，搜索也。」師古曰：「疏字本作跡，言尋跡而捕之也。」</span>通轉道津度。</p>
<p id="online_toc_8"><a class="gg-link" href="#online_toc_8"></a>初，䍐、开豪靡當兒使弟雕庫來告都尉曰先零欲反，後數日果反。雕庫種人頗在先零中，都尉即留雕庫為質。充國以為亡罪，迺遣歸告種豪：「大兵誅有罪者，明白自別，毋取并滅。<span class="style7">師古曰：「言勿相和同，自取滅亡。」</span>天子告諸羌人，犯法者能相捕斬，除罪。斬大豪有罪者一人，賜錢四十萬，中豪十五萬，下豪二萬，大男三千，女子及老小千錢，又以其所捕妻子財物盡與之。」充國計欲以威信招降䍐开及劫略者，解散虜謀，徼極迺擊之。<span class="style7">師古曰：「徼，要也，要其倦極者也。徼音工堯反。」</span></p>
<p id="online_toc_9"><a class="gg-link" href="#online_toc_9"></a>時上已發三輔、太常徒弛刑，<span class="style7">師古曰：「弛刑謂不加鉗釱者也。弛之言解也，音式爾反。」</span>三河、潁川、沛郡、淮陽、汝南材官，金城、隴西、天水、安定、北地、上郡騎士、羌騎，與武威、張掖、酒泉太守各屯其郡者，合六萬人矣。酒泉太守辛武賢奏言：「郡兵皆屯備南山，北邊空虛，埶不可乆。或曰至秋冬迺進兵，此虜在竟外之冊。<span class="style7">師古曰：「竟讀曰境。」</span>今虜朝夕為寇，土地寒苦，漢馬不能冬，<span class="style7">師古曰：「能讀曰耐。」</span>屯兵在武威、張掖、酒泉萬騎以上，皆多羸瘦。可益馬食，以七月上旬齎三十日糧，分兵竝出張掖、酒泉合擊䍐、开在鮮水上者。虜以畜產為命，今皆離散，兵即分出，雖不能盡誅，亶奪其畜產，<span class="style7">師古曰：「亶讀曰但。」</span>虜其妻子，復引兵還，冬復擊之，大兵仍出，<span class="style7">師古曰：「仍，頻也。」</span>虜必震壞。」</p>
<p id="online_toc_10"><a class="gg-link" href="#online_toc_10"></a>天子下其書充國，令與校尉以下吏士知羌事者博議。充國及長史董通年以為「武賢欲輕引萬騎，分為兩道出張掖，回遠千里。<span class="style7">師古曰：「回謂路紆曲也，音胡悔反。」</span>以一馬自佗負三十日食，<span class="style7">師古曰：「佗音徒何反。凡以畜產載負物者皆為佗。」</span>為米二斛四斗，麥八斛，又有衣裝兵器，難以追逐。勤勞而至，虜必商軍進退，<span class="style7">師古曰：「商，計度也。」</span>稍引去，逐水屮入山林。<span class="style7">師古曰：「屮，古草字。」</span>隨而深入，虜即據前險，守後阸，以絕糧道，必有傷危之憂，為夷狄笑，千載不可復。<span class="style7">師古曰：「復音扶目反。」</span>而武賢以為可奪其畜產，虜其妻子，此殆空言，<span class="style7">師古曰：「殆，僅也。」</span>非至計也。又武威縣、張掖日勒皆當北塞，<span class="style7">師古曰：「日勒，張掖之縣。」</span>有通谷水草。臣恐匈奴與羌有謀，且欲大入，幸能要杜張掖、酒泉以絕西域，<span class="style7">師古曰：「要，遮也。杜，塞也。」</span>其郡兵尤不可發。先零首為畔逆，它種劫略。<span class="style7">師古曰：「言被劫略而反叛，非其本心。」</span>故臣愚冊，欲捐䍐、开闇昧之過，隱而勿章，先行先零之誅以震動之，宜悔過反善，因赦其罪，選擇良吏知其俗者捬循和輯，<span class="style7">師古曰：「捬，古撫字。輯與集同。」</span>此全師保勝安邊之冊。」天子下其書。公卿議者咸以為先零兵盛，而負䍐、开之助，<span class="style7">師古曰：「負，恃也。」</span>不先破䍐、开，則先零未可圖也。</p>
<p id="online_toc_11"><a class="gg-link" href="#online_toc_11"></a>上迺拜侍中樂成侯許延壽為彊弩將軍，即拜酒泉太守武賢為破羌將軍，<span class="style7">師古曰：「即，就也，就其郡而拜之。」</span>賜璽書嘉納其冊。以書敕讓充國曰：<span class="style7">師古曰：「讓，責也。」</span></p>
<p id="online_toc_12"><a class="gg-link" href="#online_toc_12"></a>　　皇帝問後將軍，甚苦暴露。將軍計欲至正月迺擊䍐羌，羌人當獲麥，已遠其妻子，<span class="style7">師古曰：「徙其妻子令遠居而身來為寇也。」</span>精兵萬人欲為酒泉、燉煌寇。邊兵少，民守保不得田作。今張掖以東粟石百餘，芻槀束數十。<span class="style7">師古曰：「皆謂直錢之數，言其貴。」</span>轉輸並起，百姓煩擾。將軍將萬餘之衆，不早及秋共水草之利爭其畜食，<span class="style7">師古曰：「此畜謂畜產牛羊之屬也。食謂穀麥之屬也。一曰畜食，畜之所食，即謂草也。」</span>欲至冬，虜皆當畜食，<span class="style7">師古曰：「此畜讀曰蓄。蓄，聚積也。」</span>多臧匿山中依險阻，將軍士寒，手足皸瘃，<span class="style7">文穎曰：「皸，坼裂也。瘃，寒創也。」師古曰：「皸音軍。瘃音竹足反。」</span>寧有利哉？將軍不念中國之費，欲以歲數而勝微，<span class="style7">師古曰：「久歷年歲，乃勝小敵也。數音所具反。」</span>將軍誰不樂此者！<span class="style7">師古曰：「言凡為將軍者，皆樂此。」</span></p>
<p id="online_toc_13"><a class="gg-link" href="#online_toc_13"></a>　　今詔破羌將軍武賢將兵六千一百人，燉煌太守快將二千人，長水校尉富昌、酒泉侯奉世將婼、月氏兵四千人，<span class="style7">服虔曰：「婼音兒，羌名也。」蘇林曰：「婼音兒遮反。」師古曰：「蘇音是也。」</span>亡慮萬二千人。<span class="style7">師古曰：「亡慮，大計也，解在食貨志。」</span>齎三十日食，以七月二十二日擊䍐羌，入鮮水北句廉上，<span class="style7">服虔曰：「句音鉤。」師古曰：「句廉，謂水岸曲而有廉稜也。」</span>去酒泉八百里，去將軍可千二百里。將軍其引兵便道西並進，雖不相及，使虜聞東方北方兵並來，分散其心意，離其黨與，雖不能殄滅，當有瓦解者。已詔中郎將卬將胡越佽飛射士步兵二校尉，益將軍兵。</p>
<p id="online_toc_14"><a class="gg-link" href="#online_toc_14"></a>　　今五星出東方，中國大利，蠻夷大敗。<span class="style7">張晏曰：「五星所聚，其下勝。羌人在西，星在東，則為漢。」</span>太白出高，用兵深入敢戰者吉，弗敢戰者凶。將軍急裝，因天時，誅不義，萬下必全，勿復有疑。</p>
<p id="online_toc_15"><a class="gg-link" href="#online_toc_15"></a>充國旣得讓，以為將任兵在外，便宜有守，以安國家。<span class="style7">師古曰：「言為將之道，受任行兵於外，雖受詔命，若有便宜，則當固守以取安利也。」</span>迺上書謝罪，因陳兵利害，曰：</p>
<p id="online_toc_16"><a class="gg-link" href="#online_toc_16"></a>　　臣竊見騎都尉安國前幸賜書，擇羌人可使使䍐，諭告以大軍當至，漢不誅䍐，以解其謀。恩澤甚厚，非臣下所能及。臣獨私美陛下盛德至計亡已，故遣开豪雕庫宣天子至德，䍐、开之屬皆聞知明詔。今先零羌楊玉將騎四千及煎鞏騎五千，阻石山木，<span class="style7">師古曰：「謂依阻山之木石以自保固。」</span>候便為寇，䍐羌未有所犯。今置先零，先擊䍐，釋有罪，<span class="style7">師古曰：「釋，置也，放也。」</span>誅亡辜，起壹難，就兩害，誠非陛下本計也。</p>
<p id="online_toc_17"><a class="gg-link" href="#online_toc_17"></a>　　臣聞兵法「攻不足者守有餘」，又曰「善戰者致人，不致於人」。<span class="style7">師古曰：「皆兵法之辭也。致人，引致而取之也。致於人，為人所引也。」</span>今䍐羌欲為燉煌、酒泉寇，宜飭兵馬練戰士，以須其至，<span class="style7">師古曰：「飭，整也。須，待也。飭與敕同也。」</span>坐得致敵之術，以逸擊勞，取勝之道也。今恐二郡兵少不足以守，而發之行攻，釋致虜之術而從為虜所致之道，<span class="style7">師古曰：「釋，廢弃。」</span>臣愚以為不便。先零羌虜欲為背畔，故與䍐、开解仇結約，然其私心不能亡恐漢兵至而䍐、开背之也。臣愚以為其計常欲先赴䍐、开之急，以堅其約，先擊䍐羌，先零必助之。今虜馬肥，糧食方饒，擊之恐不能傷害，適使先零得施德於䍐羌，<span class="style7">師古曰：「施德，自樹恩德也。」</span>堅其約，合其黨。虜交堅黨合，精兵二萬餘人，迫脅諸小種，附著者稍衆，莫須之屬不輕得離也。<span class="style7">服虔曰：「莫須，小種羌名也。」</span>如是，虜兵寖多，<span class="style7">師古曰：「寖，漸也。」</span>誅之用力數倍，臣恐國家憂累繇十年數，<span class="style7">師古曰：「累音力瑞反。繇與由同。」</span>不二三歲而已。</p>
<p id="online_toc_18"><a class="gg-link" href="#online_toc_18"></a>　　臣得蒙天子厚恩，父子俱為顯列。臣位至上卿，爵為列侯，犬馬之齒七十六，為明詔填溝壑，死骨不朽，亡所顧念。獨思惟兵利害至孰悉也，於臣之計，先誅先零已，則䍐、开之屬不煩兵而服矣。先零已誅而䍐、开不服，涉正月擊之，得計之理，又其時也。</p>
<p id="online_toc_19"><a class="gg-link" href="#online_toc_19"></a>　　以今進兵，誠不見其利，唯陛下裁察。</p>
<p id="online_toc_20"><a class="gg-link" href="#online_toc_20"></a>六月戊申奏，七月甲寅璽書報從充國計焉。</p>
<p id="online_toc_21"><a class="gg-link" href="#online_toc_21"></a>充國引兵至先零在所。虜乆屯聚，解弛，<span class="style7">師古曰：「解讀曰懈。弛，放也。」</span>望見大軍，棄車重，<span class="style7">師古曰：「重音直用反。」</span>欲度湟水，道阸狹，充國徐行驅之。或曰逐利行遟，<span class="style7">師古曰：「逐利宜疾，今行太遟。」</span>充國曰：「此窮寇不可迫也。緩之則走不顧，急之則還致死。」<span class="style7">師古曰：「謂更迴還盡力而死戰。」</span>諸校皆曰：「善。」虜赴水溺死者數百，降及斬首五百餘人，鹵馬牛羊十萬餘頭，車四千餘兩。兵至䍐地，令軍毋燔聚落芻牧田中。<span class="style7">師古曰：「不得燔燒人居及於田畝之中刈芻放牧也。」</span>䍐羌聞之，喜曰：「漢果不擊我矣！」豪靡忘使人來言：<span class="style7">服虔曰：「靡忘，羌帥名也。」</span>「願得還復故地。」充國以聞，未報。靡忘來自歸，充國賜飲食，遣還諭種人。護軍以下皆爭之，曰：「此反虜，不可擅遣。」充國曰：「諸君但欲便文自營，<span class="style7">師古曰：「苟取文墨之便而自營衞。便音頻面反。」</span>非為公家忠計也。」<span class="style7">師古曰：「為音于偽反。」</span>語未卒，璽書報，令靡忘以贖論。後䍐竟不煩兵而下。</p>
<p id="online_toc_22"><a class="gg-link" href="#online_toc_22"></a>其秋，充國病，上賜書曰：「制詔後將軍：聞苦腳脛、寒泄，<span class="style7">師古曰：「脛，膝以下骨也。寒泄，下利也。言其患足脛又苦下利。脛音下定反。泄音息列反。」</span>將軍年老加疾，一朝之變不可諱，<span class="style7">師古曰：「恐其死。」</span>朕甚憂之。今詔破羌將軍詣屯所，為將軍副，急因天時大利，吏士銳氣，以十二月擊先零羌。即疾劇，留屯毋行，獨遣破羌、彊弩將軍。」時羌降者萬餘人矣。充國度其必壞，欲罷騎兵屯田，以待其敝。作奏未上，會得進兵璽書，中郎將卬懼，使客諫充國曰：「誠令兵出，破軍殺將以傾國家，將軍守之可也。即利與病，又何足爭？一旦不合上意，遣繡衣來責將軍，<span class="style7">師古曰：「繡衣謂御史。」</span>將軍之身不能自保，何國家之安？」充國歎曰：「是何言之不忠也！本用吾言，羌虜得至是邪？<span class="style7">師古曰：「言豫防之，可無今日之寇也。」</span>往者舉可先行羌者，<span class="style7">師古曰：「行音下更反。」</span>吾舉辛武賢，丞相御史復白遣義渠安國，竟沮敗羌。<span class="style7">師古曰：「沮，壞也，音才汝反。」</span>金城、湟中穀斛八錢，吾謂耿中丞，<span class="style7">服虔曰：「耿壽昌也，為司農中丞。」</span>糴三百萬斛穀，羌人不敢動矣。<span class="style7">師古曰：「言豫儲糧食，可以制敵。」</span>耿中丞請糴百萬斛，迺得四十萬斛耳。義渠再使，且費其半。失此二冊，羌人故敢為逆。失之毫釐，差以千里，是旣然矣。今兵久不決，四夷卒有動搖，<span class="style7">師古曰：「卒讀曰猝。」</span>相因而起，雖有知者不能善其後，羌獨足憂邪！<span class="style7">師古曰：「言儻如此，則所憂不獨在羌。」</span>吾固以死守之，明主可為忠言。」遂上屯田奏曰：</p>
<p id="online_toc_23"><a class="gg-link" href="#online_toc_23"></a>　　臣聞兵者，所以明德除害也，故舉得於外，則福生於內，不可不慎。臣所將吏士馬牛食，月用糧穀十九萬九千六百三十斛，鹽千六百九十三斛，茭槀二十五萬二百八十六石。<span class="style7">師古曰：「茭，乾芻也。槀，禾稈也。石，百二十斤。稈音工旱反。」</span>難乆不解，繇役不息。又恐它夷卒有不虞之變，<span class="style7">師古曰：「卒讀曰猝。」</span>相因並起，為明主憂，誠非素定廟勝之冊。<span class="style7">師古曰：「廟勝，謂謀於廟堂而勝敵也。」</span>且羌虜易以計破，難用兵碎也，故臣愚心以為擊之不便。</p>
<p id="online_toc_24"><a class="gg-link" href="#online_toc_24"></a>　　計度臨羌東至浩亹，<span class="style7">師古曰：「度音大各反。」</span>羌虜故田及公田，民所未墾，可二千頃以上，其間郵亭多壞敗者。臣前部士入山，伐材木大小六萬餘枚，皆在水次。願罷騎兵，留弛刑應募，及淮陽、汝南步兵與吏私從者，合凡萬二百八十一人，用穀月二萬七千三百六十三斛，鹽三百八斛，分屯要害處。冰解漕下，繕鄉亭，浚溝渠，<span class="style7">師古曰：「漕下，以水運木而下也。繕，補也。浚，深治也。」</span>治湟陿以西道橋七十所，令可至鮮水左右。田事出，賦人二十畮。<span class="style7">師古曰：「田事出，謂至春人出營田也。賦謂班與之也。畮，古畝字。」</span>至四月草生，發郡騎及屬國胡騎伉健各千，倅馬什二，就草，<span class="style7">師古曰：「倅，副也。什二者，千騎則與副馬二百匹也。伉音口浪反。」</span>為田者遊兵。以充入金城郡，益積畜，<span class="style7">師古曰：「畜讀曰蓄。」</span>省大費。今大司農所轉穀至者，足支萬人一歲食。謹上田處及器用簿，<span class="style7">師古曰：「簿音步戶反。」</span>唯陛下裁許。</p>
<p id="online_toc_25"><a class="gg-link" href="#online_toc_25"></a>上報曰：「皇帝問後將軍，言欲罷騎兵萬人留田，即如將軍之計，虜當何時伏誅，兵當何時得決？孰計其便，復奏。」充國上狀曰：</p>
<p id="online_toc_26"><a class="gg-link" href="#online_toc_26"></a>　　臣聞帝王之兵，以全取勝，是以貴謀而賤戰。戰而百勝，非善之善者也，故先為不可勝以待敵之可勝。<span class="style7">師古曰：「此兵法之辭也。言先自完堅，令敵不能勝我，乃可以勝敵也。」</span>蠻夷習俗雖殊於禮義之國，然其欲避害就利，愛親戚，畏死亡，一也。今虜亡其美地薦草，<span class="style7">師古曰：「薦，稠草。」</span>愁於寄託遠遯，骨肉心離，人有畔志，而明主般師罷兵，<span class="style7">鄧展曰：「般音班。班，還也。」</span>萬人留田，順天時，因地利，以待可勝之虜，雖未即伏辜，兵決可朞月而望。羌虜瓦解，前後降者萬七百餘人，及受言去者凡七十輩，<span class="style7">如淳曰：「羌胡言欲降，受其言遣去者。」師古曰：「如說非也。謂羌受充國之言，歸相告喻者也。羌虜即羌賊耳，無豫於胡也。」</span>此坐支解羌虜之具也。</p>
<p id="online_toc_27"><a class="gg-link" href="#online_toc_27"></a>　　臣謹條不出兵留田便宜十二事。步兵九校，<span class="style7">師古曰：「一部為一校也。」</span>吏士萬人，留屯以為武備，因田致穀，威德並行，一也。又因排折羌虜，令不得歸肥饒之墬，<span class="style7">師古曰：「墬，古地字。」</span>貧破其衆，以成羌虜相畔之漸，二也。居民得並田作，<span class="style7">師古曰：「並，且也，讀如本字，又音步浪反。」</span>不失農業，三也。軍馬一月之食，度支田士一歲，<span class="style7">師古曰：「度音大各反。」</span>罷騎兵以省大費，四也。至春省甲士卒，循河湟漕穀至臨羌，以眎羌虜，<span class="style7">師古曰：「眎亦示字。」</span>揚威武，傳世折衝之具，五也。以間暇時下所伐材，<span class="style7">師古曰：「間讀曰閑。」</span>繕治郵亭，充入金城，六也。兵出，乘危徼幸，<span class="style7">師古曰：「言不可必勝。」</span>不出，令反畔之虜竄於風寒之地，離霜露疾疫瘃墯之患，<span class="style7">師古曰：「離，遭也。墯謂因寒瘃而墯指者也。」</span>坐得必勝之道，七也。亡經阻遠追死傷之害，八也。內不損威武之重，外不令虜得乘間之埶，九也。<span class="style7">師古曰：「間謂軍之間隙者也。」</span>又亡驚動河南大开、小开使生它變之憂，<span class="style7">服虔曰：「皆羌種，在河西之河南也。」</span>十也。治湟陿中道橋，令可至鮮水，以制西域，信威千里，<span class="style7">師古曰：「信讀曰申。」</span>從枕席上過師，十一也。<span class="style7">鄭氏曰：「橋成軍行安易，若於枕席上過也。」</span>大費旣省，繇役豫息，以戒不虞，十二也。留屯田得十二便，出兵失十二利。臣充國材下，犬馬齒衰，不識長冊，唯明詔博詳公卿議臣採擇。</p>
<p id="online_toc_28"><a class="gg-link" href="#online_toc_28"></a>上復賜報曰：「皇帝問後將軍，言十二便，聞之。虜雖未伏誅，兵決可期月而望，期月而望者，謂今冬邪，謂何時也？將軍獨不計虜聞兵頗罷，且丁壯相聚，攻擾田者及道上屯兵，復殺略人民，將何以止之？又大开、小开前言曰：『我告漢軍先零所在，兵不往擊，乆留，得亡效五年時不分別人而并擊我？』<span class="style7">如淳曰：「此語謂本始五年伐先零，不分別大小开本意，是以大小开有此言也。」</span>其意常恐。今兵不出，得亡變生，與先零為一？將軍孰計復奏。」充國奏曰：</p>
<p id="online_toc_29"><a class="gg-link" href="#online_toc_29"></a>　　臣聞兵以計為本，故多筭勝少筭。先零羌精兵今餘不過七八千人，失地遠客，分散飢凍。䍐、开、莫須又頗暴略其羸弱畜產，畔還者不絕，皆聞天子明令相捕斬之賞。臣愚以為虜破壞可日月兾，遠在來春，故曰兵決可期月而望。竊見北邊自燉煌至遼東萬一千五百餘里，乘塞列隧有吏卒數千人，虜數大衆攻之而不能害。今留步士萬人屯田，地埶平易，多高山遠望之便，部曲相保，為壍壘木樵，<span class="style7">師古曰：「樵與譙同，謂為高樓以望敵也，音才消反。」</span>校聯不絕，<span class="style7">如淳曰：「播校相連也。」師古曰：「此校謂用木自相貫穿以為固者，亦猶周易『荷校滅耳』也。周禮『校人掌王馬之政』，『六廄成校』，蓋用關械闌養馬也。說文解字云『校，木囚也』，亦謂以木相貫，遮闌禽獸也。今云校聯不絕，言營壘相次。」</span>便兵弩，飭鬬具。<span class="style7">師古曰：「便，利也。飭，整也，其字從力。」</span>烽火幸通，埶及并力，以逸待勞，兵之利者也。臣愚以為屯田內有亡費之利，外有守禦之備。騎兵雖罷，虜見萬人留田為必禽之具，其土崩歸德，宜不乆矣。從今盡三月，虜馬羸瘦，必不敢捐其妻子於它種中，遠涉河山而來為寇。又見屯田之士精兵萬人，終不敢復將其累重還歸故地。<span class="style7">師古曰：「累重謂妻子也。累音力瑞反。重音直用反。」</span>是臣之愚計，所以度虜且必瓦解其處，<span class="style7">師古曰：「各於其處自瓦解。」</span>不戰而自破之冊也。至於虜小寇盜，時殺人民，其原未可卒禁。<span class="style7">師古曰：「卒讀曰猝。」</span>臣聞戰不必勝，不苟接刃；攻不必取，不苟勞衆。誠令兵出，雖不能滅先零，亶能令虜絕不為小寇，<span class="style7">師古曰：「亶讀曰但。」</span>則出兵可也。即今同是，<span class="style7">師古曰：「俱不能止小寇盜。」</span>而釋坐勝之道，從乘危之埶，往終不見利，空內自罷敝，<span class="style7">師古曰：「罷讀曰疲。」</span>貶重而自損，非所以視蠻夷也。<span class="style7">師古曰：「視讀曰示。」</span>又大兵一出，還不可復留，湟中亦未可空，如是，繇役復發也。且匈奴不可不備，烏桓不可不憂。今乆轉運煩費，傾我不虞之用以澹一隅，<span class="style7">師古曰：「澹，古贍字。贍，給也。」</span>臣愚以為不便。校尉臨衆幸得承威德，奉厚幣，拊循衆羌，諭以明詔，宜皆鄉風。<span class="style7">師古曰：「諭，曉告之。鄉讀曰嚮。」</span>雖其前辭甞曰「得亡效五年」，宜亡它心，不足以故出兵。臣竊自惟念，奉詔出塞，引軍遠擊，窮天子之精兵，散車甲於山野，雖亡尺寸之功，媮得避慊之便，<span class="style7">師古曰：「媮，苟且也。慊亦嫌字。」</span>而亡後咎餘責，此人臣不忠之利，非明主社稷之福也。臣幸得奮精兵，討不義，久留天誅，<span class="style7">師古曰：「言不早殄滅賊也。」</span>罪當萬死。陛下寬仁，未忍加誅，令臣數得孰計。<span class="style7">師古曰：「數音所角反。其下亦同。」</span>愚臣伏計孰甚，不敢避斧鉞之誅，昧死陳愚，唯陛下省察。</p>
<p id="online_toc_30"><a class="gg-link" href="#online_toc_30"></a>充國奏每上，輒下公卿議臣。初是充國計者什三，中什五，最後什八。有詔詰前言不便者，皆頓首服。丞相魏相曰：「臣愚不習兵事利害，後將軍數畫軍冊，其言常是，臣任其計可必用也。」<span class="style7">師古曰：「任，保也。」</span>上於是報充國曰：「皇帝問後將軍，上書言羌虜可勝之道，今聽將軍，將軍計善。其上留屯田及當罷者人馬數。將軍強食，慎兵事，自愛！」上以破羌、強弩將軍數言當擊，又用充國屯田處離散，恐虜犯之，於是兩從其計，詔兩將軍與中郎將卬出擊。強弩出，降四千餘人，破羌斬首二千級，中郎將卬斬首降者亦二千餘級，而充國所降復得五千餘人。詔罷兵，獨充國留屯田。</p>
<p id="online_toc_31"><a class="gg-link" href="#online_toc_31"></a>明年五月，充國奏言：「羌本可五萬人軍，凡斬首七千六百級，降者三萬一千二百人，溺河湟飢餓死者五六千人，定計遺脫與煎鞏、黃羝俱亡者不過四千人。羌靡忘等自詭必得，<span class="style7">師古曰：「詭，責也。自以為憂，責言必能得之。」</span>請罷屯兵。」奏可，充國振旅而還。</p>
<p id="online_toc_32"><a class="gg-link" href="#online_toc_32"></a>所善浩星賜迎說充國，<span class="style7">鄧展曰：「浩星，姓；賜，名也。」</span>曰：「衆人皆以破羌、強弩出擊，多斬首獲降，虜以破壞。然有識者以為虜埶窮困，兵雖不出，必自服矣。將軍即見，宜歸功於二將軍出擊，非愚臣所及。如此，將軍計未失也。」充國曰：「吾年老矣，爵位已極，豈嫌伐一時事以欺明主哉！兵埶，國之大事，當為後法。老臣不以餘命壹為陛下明言兵之利害，卒死，<span class="style7">師古曰：「卒讀曰猝。」</span>誰當復言之者？」卒以其意對。<span class="style7">師古曰：「卒，終也。」</span>上然其計，罷遣辛武賢歸酒泉太守官，充國復為後將軍衞尉。</p>
<p id="online_toc_33"><a class="gg-link" href="#online_toc_33"></a>其秋，羌若零、離留、且種、<span class="style7">師古曰：「且音子閭反。」</span>兒庫共斬先零大豪猶非、楊玉首，<span class="style7">文穎曰：「猶非，人名也。」師古曰：「猶非及楊玉，二人也。宣紀作酋非，而此傳作猶字，疑紀誤。」</span>及諸豪弟澤、陽雕、良兒、靡忘皆帥煎鞏、黃羝屬四千餘人降漢。封若零、弟澤二人為帥衆王，離留、且種二人為侯，兒庫為君，陽雕為言兵侯，良兒為君，靡忘為獻牛君。初置金城屬國以處降羌。</p>
<p id="online_toc_34"><a class="gg-link" href="#online_toc_34"></a>詔舉可護羌校尉者，時充國病，四府舉辛武賢小弟湯。充國遽起奏：「湯使酒，<span class="style7">師古曰：「使酒，因酒以使氣，若今言惡酒者。」</span>不可典蠻夷。不如湯兄臨衆。」時湯已拜受節，有詔更用臨衆。後臨衆病免，五府復舉湯，湯數醉䣱羌人，<span class="style7">師古曰：「䣱音況務反。」師古曰：「即酗字也。醉怒曰䣱。」</span>羌人反畔，卒如充國之言。</p>
<p id="online_toc_35"><a class="gg-link" href="#online_toc_35"></a>初，破羌將軍武賢在軍中時與中郎將卬宴語，<span class="style7">師古曰：「閑宴時共語也。」</span>卬道：「車騎將軍張安世始甞不快上，<span class="style7">如淳曰：「所為行不可上意。」</span>上欲誅之，卬家將軍以為安世本持橐簪筆<span class="style7">張晏曰：「橐，契囊也。近臣負橐簪筆，從備顧問，或有所紀也。」師古曰：「橐，所以盛書也。有底曰囊，無底曰橐。簪筆者，插筆於首。橐音丁各反，又音託。」</span>事孝武帝數十年，見謂忠謹，宜全度之。<span class="style7">師古曰：「全安而免度之，不令喪敗也。」</span>安世用是得免。」及充國還言兵事，武賢罷歸故官，深恨，上書告卬泄省中語。卬坐禁止而入至充國莫府司馬中亂屯兵，<span class="style7">如淳曰：「方見禁止而入至充國莫府司馬中。司馬中，律所謂營軍司馬中也。」</span>下吏，自殺。</p>
<p id="online_toc_36"><a class="gg-link" href="#online_toc_36"></a>充國乞骸骨，賜安車駟馬、黃金六十斤，罷就弟。朝庭每有四夷大議，常與參兵謀，<span class="style7">師古曰：「與讀曰豫。」</span>問籌策焉。年八十六，甘露二年薨，謚曰壯侯。傳子至孫欽，欽尚敬武公主。主亡子，主敎欽良人習詐有身，名它人子。欽薨，子岑嗣侯，習為太夫人。岑父母求錢財亡已，忿恨相告。岑坐非子免，國除。元始中，修功臣後，復封充國曾孫伋為營平侯。<span class="style7">師古曰：「伋音汲。」</span></p>
<p id="online_toc_37"><a class="gg-link" href="#online_toc_37"></a>初，充國以功德與霍光等列，畫未央宮。成帝時，西羌甞有警，上思將帥之臣，追美充國，迺召黃門郎楊雄即充國圖畫而頌之，<span class="style7">師古曰：「即，就也。於畫側而書頌。」</span>曰：</p>
<p id="online_toc_38"><a class="gg-link" href="#online_toc_38"></a>　　明靈惟宣，戎有先零。先零昌狂，侵漢西疆。漢命虎臣，惟後將軍，整我六師，是討是震。<span class="style7">師古曰：「震合韻音真。」</span>旣臨其域，諭以威德，有守矜功，謂之弗克。請奮其旅，于䍐之羌，天子命我，從之鮮陽。<span class="style7">應劭曰：「酒泉太守辛武賢自將萬騎出張掖擊羌。宣帝使充國共武賢討䍐、开於鮮水之陽也。」</span>營平守節，婁奏封章，<span class="style7">師古曰：「婁，古屢字。」</span>料敵制勝，威謀靡亢。<span class="style7">師古曰：「料，量也。亢，當也。合韻音康。」</span>遂克西戎，還師於京，鬼方賔服，罔有不庭。<span class="style7">師古曰：「鬼方，言其幽昧也。庭，來帝庭也。一說庭，直也。」</span>昔周之宣，有方有虎，<span class="style7">張晏曰：「方叔、邵虎也。」</span>詩人歌功，迺列于雅。<span class="style7">師古曰：「大雅、小雅之詩也。」</span>在漢中興，充國作武，赳赳桓桓，亦紹厥後。<span class="style7">師古曰：「赳赳，勁也。桓桓，威也。紹厥後謂繼周之方、邵也。」</span></p>
<p id="online_toc_39"><a class="gg-link" href="#online_toc_39"></a>充國為後將軍，徙杜陵。辛武賢自羌軍還後七年，復為破羌將軍，征烏孫至燉煌，後不出，徵未到，病卒。子慶忌至大官。</p>
<p id="online_toc_40"><a class="gg-link" href="#online_toc_40"></a>辛慶忌字子真，少以父任為右校丞，隨長羅侯常惠屯田烏孫赤谷城，與歙侯戰，<span class="style7">師古曰：「歙即翕字也。歙侯，烏孫官名。」</span>陷陳郤敵。惠奏其功，拜為侍郎，遷校尉，將吏士屯焉耆國。還為謁者，尚未知名。元帝初，補金城長史，舉茂材，遷郎中車騎將軍，朝庭多重之者。轉為校尉，遷張掖太守，徙酒泉，所在著名。</p>
<p id="online_toc_41"><a class="gg-link" href="#online_toc_41"></a>成帝初，徵為光祿大夫，遷左曹中郎將，至執金吾。始武賢與趙充國有隙，後充國家殺辛氏，至慶忌為執金吾，坐子殺趙氏，左遷酒泉太守。歲餘，大將軍王鳳薦慶忌「前在兩郡著功迹，徵入，歷位朝庭，莫不信鄉。<span class="style7">師古曰：「鄉讀曰嚮。」</span>質行正直，仁勇得衆心，通於兵事，明略威重，任國柱石。<span class="style7">師古曰：「任，堪也。」</span>父破羌將軍武賢顯名前世，有威西夷。臣鳳不宜乆處慶忌之右。」<span class="style7">師古曰：「右，上也。」</span>迺復徵為光祿大夫、執金吾。數年，坐小法左遷雲中太守，復徵為光祿勳。</p>
<p id="online_toc_42"><a class="gg-link" href="#online_toc_42"></a>時數有灾異，丞相司直何武上封事曰：「虞有宮之竒，晉獻不寐；<span class="style7">應劭曰：「晉獻公欲伐虞，以宮之竒在，寢不寐。」</span>衛青在位，淮南寢謀。故賢人立朝，折衝厭難，勝於亡形。<span class="style7">師古曰：「厭，抑也。未有禍難之形，豫勝之也。厭音一葉反。」</span>司馬法曰：『天下雖安，忘戰必危。』夫將不豫設，則亡以應卒；<span class="style7">師古曰：「卒讀曰猝，謂暴也。」</span>士不素厲，則難使死敵。是以先帝建列將之官，近戚主內，異姓距外，故姦軌不得萌動而破滅，<span class="style7">師古曰：「始生曰萌。」</span>誠萬世之長冊也。光祿勳慶忌行義修正，柔毅敦厚，<span class="style7">師古曰：「和柔而能沈毅也。尚書咎繇謨曰『擾而毅』。擾亦柔也。今流俗書本柔字作果者，妄改之。」</span>謀慮深遠。前在邊郡，數破敵獲虜，外夷莫不聞。迺者大異並見，未有其應。加以兵革乆寢。春秋大災未至而豫禦之，<span class="style7">師古曰：「莊十八年『公追戎於濟西』。公羊傳曰：『此未有伐中國者，言追何？大其未至而豫禦也。』」</span>慶忌宜在爪牙官以備不虞。」<span class="style7">師古曰；「虞，度也。言有寇難非意所度也。」</span>其後拜為右將軍諸吏散騎給事中，歲餘徙為左將軍。</p>
<p id="online_toc_43"><a class="gg-link" href="#online_toc_43"></a>慶忌居處恭儉，食飲被服尤節約，然性好輿馬，號為鮮明，唯是為奢。為國虎臣，遭世承平，匈奴、西域親附，敬其威信。年老卒官。長子通為護羌校尉，中子遵函谷關都尉，少子茂水衡都尉出為郡守，皆有將帥之風。宗族支屬至二千石者十餘人。</p>
<p id="online_toc_44"><a class="gg-link" href="#online_toc_44"></a>元始中，安漢公王莽秉政，見慶忌本大將軍鳳所成，三子皆能，欲親厚之。是時莽方立威柄，用甄豐、甄邯以自助，豐、邯新貴，威震朝廷。水衡都尉茂自見名臣子孫，兄弟並列，不甚詘事兩甄。時平帝幼，外家衞氏不得在京師，而護羌校尉通長子次兄素與帝從舅衞子伯相善，<span class="style7">師古曰：「次兄，其字也。兄讀如本字，亦讀曰況。」</span>兩人俱游俠，賔客甚盛。及呂寬事起，莽誅衞氏。兩甄搆言諸辛陰與衞子伯為心腹，有背恩不說安漢公之謀。<span class="style7">師古曰：「說讀曰悅。」</span>於是司直陳崇舉奏其宗親隴西辛興等侵陵百姓，威行州郡。莽遂按通父子、遵茂兄弟及南郡太守辛伯等，皆誅殺之。辛氏繇是廢。<span class="style7">師古曰：「繇讀與由同。」</span>慶忌本狄道人，為將軍，徙昌陵。昌陵罷，留長安。</p>
<p id="online_toc_45"><a class="gg-link" href="#online_toc_45"></a>贊曰：秦漢已來，山東出相，山西出將。秦將軍白起，郿人；<span class="style7">師古曰：「郿，扶風之縣也，音媚。」</span>王翦，頻陽人。漢興，郁郅王圍、甘延壽，<span class="style7">師古曰：「圍為強弩將軍，見藝文志。郁音於六反。郅音質。」</span>義渠公孫賀、傅介子，成紀李廣、李蔡，杜陵蘇建、蘇武，上邽上官桀、趙充國，襄武廉襃，狄道辛武賢、慶忌，皆以勇武顯聞。蘇、辛父子著節，此其可稱列者也，其餘不可勝數。何則？山西天水、隴西、安定、北地處埶迫近羌胡，民俗修習戰備，高上勇力鞌馬騎射。故秦詩曰：「王于興師，修我甲兵，與子皆行。」<span class="style7">師古曰：「小戎之詩也，解在地理志。」</span>其風聲氣俗自古而然，今之歌謠慷慨，風流猶存耳。</p>

</div>
<!-- end .main --></div>
<!-- end #main --></div>
</div>
</body></html>