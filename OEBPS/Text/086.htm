<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><!--[endif]__--><!--[if IE 7]>    <html class="ie7 oldie"> <![endif]--><!--[if IE 8]>    <html class="ie8 oldie"> <![endif]--><!--[if gt IE 8]><!--><head>
<!--<![endif]-->


<meta content="width=device-width, initial-scale=1" name="viewport"/>
<title id="toc_1">二十四史-漢書-卷八十六‧何武王嘉師丹傳第五十六 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>


<!-- 
若要深入了解檔案頂端 html 標籤周圍的條件式註解:
paulirish.com/2008/conditional-stylesheets-vs-css-hacks-answer-neither/

如果您使用自訂的 Modernizr 組建 (http://www.modernizr.com/)，請執行下列動作:
* 在這裡將連結插入您的 js
* 將下列連結移至 html5shiv
* 將「no-js」類別新增至頂端的 html 標籤
* 如果您在 Modernizr 組建中包含 MQ Polyfill，也可以將連結移至 respond.min.js 
-->
<!--[if lt IE 9]>
<script src="//html5shiv.googlecode.com/svn/trunk/html5.js"></script>
<![endif]-->


</head>
<body>

<div class="gridContainer clearfix">

<div id="Main"><div class="main">
 <div class="feature">
　　　　
	<span class="style9">卷八十六 ‧ 何武王嘉師丹傳第五十六</span>
<hr/>
<p>何武字君公，蜀郡郫縣人也。<span class="style7">師古曰：「郫音疲。」</span>宣帝時，天下和平，四夷賔服，神爵、五鳳之閒婁蒙瑞應。<span class="style7">師古曰：「婁，古屢字也。」</span>而益州刺史王襄使辯士王襃頌漢德，作中和、樂職、宣布詩三篇。<span class="style7">師古曰：「中和者，言政敎隆平，得中和之道也。樂職，謂百官萬姓樂得其常道也。宣布，德化周洽，遍於四海也。」</span>武年十四五，與成都楊覆衆等共習歌之。是時，宣帝循武帝故事，求通達茂異士，召見武等於宣室。<span class="style7">師古曰：「殿名也，解在賈誼傳。」</span>上曰：「此盛德之事，吾何足以當之哉！」以襃為待詔，武等賜帛罷。</p>
<p>武詣博士受業，治易。以射策甲科為郎，與翟方進交志相友。光祿勳舉四行，<span class="style7">師古曰：「元帝永光元年詔舉質樸、敦厚、遜讓、有行義各一人。時詔書又令光祿歲以此科第郎從官，故武以此四行得舉之也。」</span>遷為鄠令，坐法免歸。</p>
<p>武兄弟五人，皆為郡吏，郡縣敬憚之。武弟顯家有巿籍，租常不入，縣數負其課。<span class="style7">師古曰：「以顯家不入租，故每令縣負課殿。」</span>巿嗇夫求商捕辱顯家，<span class="style7">師古曰：「求，姓；商，名也。」</span>顯怒，欲以吏事中商。<span class="style7">師古曰：「中傷之也，又音竹仲反。」</span>武曰：「以吾家租賦繇役不為衆先，奉公吏不亦宜乎！」武卒白太守，召商為卒吏，州里聞之皆服焉。</p>
<p>乆之，太僕王音舉武賢良方正，徵對策，拜為諫大夫，遷楊州刺史。所舉奏二千石長吏必先露章，服罪者為虧除，免之而已；<span class="style7">師古曰：「虧，減也。減除其狀，直令免去也。」</span>不服，極法奏之，抵罪或至死。</p>
<p>九江太守戴聖，禮經號小戴者也，行治多不法，前刺史以其大儒，優容之。及武為刺史，行部錄囚徒，有所舉以屬郡。<span class="style7">師古曰：「屬，委也，音之欲反。」</span>聖曰：「後進生何知，迺欲亂人治！」<span class="style7">師古曰：「言武仕學未乆，故謂之後進生也。」</span>皆無所決。武使從事廉得其罪，<span class="style7">師古曰：「廉，察也。」</span>聖懼，自免。後為博士，毀武於朝廷。武聞之，終不揚其惡。而聖子賔客為羣盜，得，<span class="style7">師古曰：「聚為群盜而吏捕得也。」</span>繫廬江，聖自以子必死。武平心決之，卒得不死。自是後，聖慙服。武每奏事至京師，<span class="style7">師古曰：「刺史每歲盡，則入奏事於京師也。」</span>聖未甞不造門謝恩。<span class="style7">師古曰：「造，至也，音千到反。」</span></p>
<p>武為刺史，二千石有罪，應時舉奏，其餘賢與不肖敬之如一，是以郡國各重其守相，州中清平。行部必先即學官見諸生，<span class="style7">師古曰：「即，就也。學官，學舍也。」</span>試其誦論，問以得失，然後入傳舍，出記問墾田頃畝，<span class="style7">師古曰：「記謂敎命之書。」</span>五穀美惡，已，迺見二千石，以為常。<span class="style7">師古曰：「常依次第也。」</span></p>
<p>初，武為郡吏時，事太守何壽。壽知武有宰相器，以其同姓故厚之。後壽為大司農，其兄子為廬江長史。時武奏事在邸，壽兄子適在長安，壽為具召武弟顯及故人楊覆衆等，<span class="style7">師古曰：「具謂酒食之具也。」</span>酒酣，見其兄子，<span class="style7">師古曰：「令出見顯等。」</span>曰：「此子楊州長史，<span class="style7">師古曰：「言楊州部內長史也。」</span>材能駑下，未甞省見。」<span class="style7">師古曰：「省，視也。言不為武所識拔也。」</span>顯等甚慙，退以謂武，武曰：「刺史古之方伯，上所委任，一州表率也，職在進善退惡。吏治行有茂異，民有隱逸，迺當召見，不可有所私問。」顯、覆衆強之，不得已召見，賜巵酒。<span class="style7">師古曰：「對賜一巵之酒也。」</span>歲中，廬江太守舉之。<span class="style7">師古曰：「終得武之力助也。」</span>其守法見憚如此。</p>
<p>為刺史五歲，入為丞相司直，丞相薛宣敬重之。出為清河太守，數歲，坐郡中被灾害什四以上免。乆之，大司馬曲陽侯王根薦武，徵為諫大夫。遷兖州刺史，入為司隷校尉，徙京兆尹。二歲，坐舉方正所舉者召見槃辟雅拜，<span class="style7">服虔曰：「行禮容拜也。」師古曰：「槃辟猶言槃旋也。辟音闢。」</span>有司以為詭衆虛偽。<span class="style7">師古曰：「詭，違也。」</span>武坐左遷楚內史，遷沛郡太守，復入為廷尉。綏和元年，御史大夫孔光左遷廷尉，武為御史大夫。成帝欲修辟雍，通三公官，<span class="style7">師古曰：「通，開也，謂更開置之。」</span>即改御史大夫為大司空。<span class="style7">師古曰：「就其所任之人而并官俱改，不別拜授也。」</span>武更為大司空，封氾鄉侯，食邑千戶。氾鄉在琅邪不其，<span class="style7">師古曰：「為後改食博望鄉，故此指言在琅邪不其也。氾音凡。其音基。」</span>哀帝初即位，襃賞大臣，更以南陽犨之博望鄉為氾鄉侯國，<span class="style7">師古曰：「犨音昌牛反。」</span>增邑千戶。</p>
<p>武為人仁厚，好進士，獎稱人之善。<span class="style7">師古曰：「獎，勸也，進而勸之。」</span>為楚內史厚兩龔，在沛郡厚兩唐，<span class="style7">師古曰：「兩龔，龔勝、龔舍也。兩唐，唐林、唐尊也。」</span>及為公卿，薦之朝廷。此人顯於世者，何侯力也，世以此多焉。<span class="style7">師古曰：「多，重也，重武進賢也。」</span>然疾朋黨，問文吏必於儒者，問儒者必於文吏，以相參檢。欲除吏，先為科例以防請託。其所居亦無赫赫名，去後常見思。</p>
<p>及為御史大夫司空，與丞相方進共奏言：「往者諸侯王斷獄治政，內史典獄事，相揔綱紀輔王，中尉備盜賊。今王不斷獄與政，<span class="style7">師古曰：「與讀曰豫。」</span>中尉官罷，職并內史，郡國守相委任，所以壹統信，安百姓也。<span class="style7">師古曰：「令百姓信之而安附也。」</span>今內史位卑而權重，威職相踰，不統尊者，難以為治。臣請相如太守，內史如都尉，以順尊卑之序，平輕重之權。」制曰：「可。」以內史為中尉。初武為九卿時，奏言宜置三公官，又與方進共奏罷刺史，更置州牧，後皆復故，<span class="style7">師古曰：「又依其舊也。下復扶目反。」</span>語在朱博傳。唯內史事施行。</p>
<p>多所舉奏，號為煩碎，不稱賢公。功名略比薛宣，其材不及也，而經術正直過之。武後母在郡，遣吏歸迎。會成帝崩，吏恐道路有盜賊，後母留止，左右或譏武事親不䔍。<span class="style7">師古曰：「左右謂天子側近之臣。」</span>哀帝亦欲改易大臣，遂策免武曰：「君舉錯煩苛，<span class="style7">師古曰：「錯，置也，音千故反。」</span>不合衆心，孝聲不聞，惡名流行，無以率示四方。其上大司空印綬，罷歸就國。」後五歲，諫大夫鮑宣數稱冤之，天子感丞相王嘉之對，而高安侯董賢亦薦武，武由是復徵為御史大夫。月餘，徙為前將軍。</p>
<p>先是，新都侯王莽就國，數年，上以太皇太后故徵莽還京師。莽從弟成都侯王邑為侍中，矯稱太皇太后指白哀帝，為求特進給事中。哀帝復請之，事發覺。<span class="style7">師古曰：「哀帝反更以此事請於太后，太后本無此言，故矯事發覺也。復音扶目反。」</span>太后為謝，上以太后故不忍誅之，左遷邑為西河屬國都尉，削千戶。後有詔舉大常，莽私從武求舉，武不敢舉。後數月，哀帝崩，太后即日引莽入，收大司馬董賢印綬，詔有司舉可大司馬者。莽故大司馬，辭位辟丁、傅，<span class="style7">師古曰：「辟讀曰避。」</span>衆庶稱以為賢，又太后近親，自大司徒孔光以下舉朝皆舉莽。武為前將軍，素與左將軍公孫祿相善，二人獨謀，以為往時孝惠、孝昭少主之世，外戚呂、霍、上官持權，幾危社稷，<span class="style7">師古曰：「幾音鉅依反。」</span>今孝成、孝哀比世無嗣，<span class="style7">師古曰：「比，頻也。」</span>方當選立親近輔幼主，不宜令異姓大臣持權，<span class="style7">師古曰：「異姓謂非宗室及外戚。」</span>親疏相錯，<span class="style7">師古曰：「錯謂間雜也。」</span>為國計便。於是武舉公孫祿可大司馬，而祿亦舉武。太后竟自用莽為大司馬。莽風有司劾奏武、公孫祿互相稱舉，<span class="style7">師古曰：「風讀曰諷。」</span>皆免。</p>
<p>武就國後，莽濅盛，<span class="style7">師古曰：「濅，漸也。」</span>為宰衡，陰誅不附己者。元始三年，呂寬等事起。時大司空甄豐承莽風指，<span class="style7">師古曰：「風謂風采也。指，意也。」</span>遣使者乘傳案治黨與，<span class="style7">師古曰：「傳音張戀反。」</span>連引諸所欲誅，上黨鮑宣，南陽彭偉、杜公子，<span class="style7">師古曰：「彭偉及杜公子二人皆南陽人。」</span>郡國豪桀坐死者數百人。武在見誣中，大理正檻車徵武，武自殺。衆人多冤武者，莽欲厭衆意，令武子況嗣為侯，<span class="style7">師古曰：「厭，滿也，音一贍反。」</span>謚武曰剌侯。<span class="style7">師古曰：「剌音來曷反。」</span>莽篡位，免況為庶人。</p>
<p>王嘉字公仲，平陵人也。以明經射策甲科為郎，坐戶殿門失闌免。<span class="style7">師古曰：「戶，止也。嘉掌守殿門，止不當入者而失闌入之，故坐免也。春秋左氏傳曰『屈蕩戶之』。」</span>光祿勳于永除為掾，察廉為南陵丞，<span class="style7">師古曰：「南陵，縣名，屬宣城。」</span>復察廉為長陵尉。鴻嘉中，舉敦朴能直言，召見宣室，對政事得失，超遷太中大夫。出為九江、河南太守，治甚有聲。徵入為大鴻臚，徙京兆尹，遷御史大夫。建平三年代平當為丞相，封新甫侯，加食邑千一百戶。</p>
<p>嘉為人剛直嚴毅有威重，上甚敬之。哀帝初立，欲匡成帝之政，<span class="style7">師古曰：「匡，正也，正其乖失者。」</span>多所變動，嘉上疏曰：</p>
<p>　　臣聞聖王之功在於得人。孔子曰：「材難，不其然與！」<span class="style7">師古曰：「論語載孔子之言也。材難，謂有賢材者難得也。與讀曰歟。」</span>「故繼世立諸侯，象賢也。」<span class="style7">師古曰：「象其先父祖之賢耳，非必其人皆有德也。」</span>雖不能盡賢，天子為擇臣，立命卿以輔之。<span class="style7">師古曰：「命卿，命於天子者也。」</span>居是國也，累世尊重，然後士民之衆附焉，是以敎化行而治功立。今之郡守重於古諸侯，往者致選賢材，賢材難得，拔擢可用者，或起於囚徒。昔魏尚坐事繫，文帝感馮唐之言，遣使持節赦其辠，拜為雲中太守，匈奴忌之。武帝擢韓安國於徒中，拜為梁內史，骨肉以安。<span class="style7">師古曰：「言梁孝王得免罪也。」</span>張敞為京兆尹，有罪當免，黠吏知而犯敞，敞收殺之，其家自寃，使者覆獄，<span class="style7">師古曰：「覆音芳目反。」</span>劾敞賊殺人，上逮捕不下，<span class="style7">師古曰：「言使者上奏請逮捕敞，而天子不下其事也。下音胡稼反。」</span>會免，亡命數十日，宣帝徵敞拜為兾州刺史，卒獲其用。前世非私此三人，貪其材器有益於公家也。</p>
<p>　　孝文時，吏居官者或長子孫，以官為氏，倉氏、庫氏則倉庫吏之後也。其二千石長吏亦安官樂職，然後上下相望，莫有苟且之意。其後稍稍變易，公卿以下傳相促急，又數改更政事，<span class="style7">師古曰：「更亦變也。」</span>司隷、部刺史察過悉劾，發揚陰私，<span class="style7">師古曰：「悉，盡也。言事無大小盡皆舉劾，過於所察之條也。」</span>吏或居官數月而退，送故迎新交錯道路。中材苟容求全，<span class="style7">師古曰：「不敢操持群下也。」</span>下材懷危內顧，<span class="style7">師古曰：「常恐獲罪，每為私計也。」</span>壹切營私者多。二千石益輕賤，吏民慢易之。<span class="style7">師古曰：「易亦輕也，音弋豉反。」</span>或持其微過，增加成辠，言於刺史、司隷，或至上書章下；<span class="style7">師古曰：「依其所上之章而下令治之。」</span>衆庻知其易危，<span class="style7">師古曰：「言易可傾危也。」</span>小失意則有離畔之心。前山陽亡徒蘇令等從橫，<span class="style7">師古曰：「從音子用反。橫音胡孟反。」</span>吏士臨難，莫肯伏節死義，以守相威權素奪也。<span class="style7">師古曰：「守，郡守也。相，諸侯相也。素奪，謂先不假之威權也。」</span>孝成皇帝悔之，下詔書，二千石不為縱，<span class="style7">孟康曰：「二千石不以故縱為罪，所以優也。」</span>遣使者賜金，尉厚其意，誠以為國家有急，取辦於二千石，二千石尊重難危，乃能使下。</p>
<p>　　孝宣皇帝愛其良民吏，<span class="style7">師古曰：「良，善也。良民吏，善治百姓者。」</span>有章劾，事留中，會赦壹解。<span class="style7">師古曰：「不即下治其事，恐為擾動，故每留中。或經赦令，一切皆解散也。」</span>故事，尚書希下章，為煩擾百姓，證驗繫治，或死獄中，章文必有「敢告之」字迺下。<span class="style7">師古曰：「所以丁寧告者之辭，絕其相誣也。」</span>唯陛下留神於擇賢，記善忘過，容忍臣子，勿責以備。<span class="style7">師古曰：「不求備於一人也。」</span>二千石、部刺史、三輔縣令有材任職者，人情不能不有過差，宜可闊略，<span class="style7">師古曰：「當寬恕其小罪也。」</span>令盡力者有所勸。此方今急務，國家之利也。前蘇令發，<span class="style7">師古曰：「謂蘇令等初發起為盜賊也。」</span>欲遣大夫使逐問狀，時見大夫無可使者，<span class="style7">師古曰：「謂見在大夫皆不堪為使也。」</span>召盩厔令尹逢拜為諫大夫遣之。今諸大夫有材能者甚少，宜豫畜養可成就者，則士赴難不愛其死；臨事倉卒乃求，非所以明朝廷也。</p>
<p>嘉因薦儒者公孫光、滿昌及能吏蕭咸、薛脩等，皆故二千石有名稱。天子納而用之。</p>
<p>會息夫躬、孫寵等因中常侍宋弘上書告東平王雲祝詛，又與后舅伍宏謀弒上為逆，雲等伏誅，躬、寵擢為吏二千石。是時，侍中董賢愛幸於上，上欲侯之而未有所緣，傅嘉勸上因東平事以封賢。上於是定躬、寵告東平本章，<span class="style7">師古曰：「定謂改治也。」</span>掇去宋弘，<span class="style7">師古曰：「掇讀曰剟。剟，削也，削去其名也。音竹劣反。」</span>更言因董賢以聞，欲以其功侯之，皆先賜爵關內侯。頃之，欲封賢等，上心憚嘉，乃先使皇后父孔鄉侯傅晏持詔書視丞相御史。<span class="style7">師古曰：「視讀曰示。」</span>於是嘉與御史大夫賈延上封事言：「竊見董賢等三人始賜爵，衆庻匈匈，咸曰賢貴，其餘并蒙恩，<span class="style7">師古曰：「言董賢以貴寵故妄得封，而躬、寵等遂蒙恩。」</span>至今流言未解。陛下仁恩於賢等不已，宜暴賢等本奏語言，<span class="style7">師古曰：「暴謂章露也。」</span>延問公卿大夫博士議郎，考合古今，明正其義，然後乃加爵土；不然，恐大失衆心，海內引領而議。暴平其事，必有言當封者，在陛下所從；天下雖不說，<span class="style7">師古曰：「說讀曰悅。」</span>咎有所分，不獨在陛下。前定陵侯淳于長初封，其事亦議。大司農谷永以長當封，衆人歸咎於永，先帝不獨蒙其譏。<span class="style7">師古曰：「蒙，被也。」</span>臣嘉、臣延材駑不稱，<span class="style7">師古曰：「稱，副也。」</span>死有餘責。知順指不迕，<span class="style7">師古曰：「迕，逆也。」</span>可得容身須臾，所以不敢者，思報厚恩也。」上感其言，止，數月，遂下詔封賢等，因以切責公卿曰：「朕居位以來，寢疾未瘳，<span class="style7">師古曰：「瘳，差也，音丑留反。」</span>反逆之謀相連不絕，賊亂之臣近侍帷幄。前東平王雲與后謁祝詛朕，使侍醫伍宏等內侍案脉，<span class="style7">師古曰：「案謂切診也。」</span>幾危社稷，殆莫甚焉！<span class="style7">師古曰：「幾音鉅依反。殆亦危也。」</span>昔楚有子玉得臣，晉文為之側席而坐；<span class="style7">師古曰：「已解於上。」</span>近事，汲黯折淮南之謀。今雲等至有圖弒天子逆亂之謀者，是公卿股肱莫能悉心務聦明以銷厭未萌之故。<span class="style7">師古曰：「悉，盡也。務聦明者，廣視聽也。厭音一涉反。」</span>賴宗廟之靈，侍中駙馬都尉賢等發覺以聞，咸伏厥辜。書不云乎？『用德章厥善。』<span class="style7">師古曰：「商書盤庚之辭也。」</span>其封賢為高安侯、南陽太守寵為方陽侯、左曹光祿大夫躬為宜陵侯。」</p>
<p>後數月，日食，舉直言，嘉復奏封事曰：</p>
<p>　　臣聞咎繇戒帝舜曰：「亡敖佚欲有國，兢兢業業，一日二日萬機。」<span class="style7">師古曰：「虞書咎繇謨之辭也。言有國之人不可傲慢逸欲，但當戒慎危懼，以理萬事之機也。敖讀曰傲。」</span>箕子戒武王曰：「臣無有作威作福，亡有玉食；臣之有作威作福玉食，害于而家，凶于而國，人用側頗辟，民用僭慝。」<span class="style7">師古曰：「周書洪範載箕子對武王之辭也。玉食，精好如玉也。而，汝也。頗，偏也。僭，不信也。慝，惡也。」</span>言如此則逆尊卑之序，亂陰陽之統，而害及王者，其國極危。國人傾庂不正，民用僭差不壹，此君不由法度，上下失序之敗也。武王躬履此道，隆至成康。<span class="style7">師古曰：「言武王能履法度，故至成康之時，德化隆盛也。」</span>自是以後，縱心恣欲，法度陵遟，<span class="style7">師古曰：「陵遟即陵夷也，言漸頹替也。」</span>至於臣弒君，子弒父。父子至親，失禮患生，何況異姓之臣？孔子曰：「道千乘之國，敬事而信，節用而愛人，使民以時。」<span class="style7">師古曰：「論語載孔子之言也。道，治也。千乘謂兵車千乘，說在刑法志。」</span>孝文皇帝備行此道，海內蒙恩，為漢太宗。孝宣皇帝賞罰信明，施與有節，記人之功，忽於小過，<span class="style7">師古曰：「忽，忘也。」</span>以致治平。孝元皇帝奉承大業，溫恭少欲，都內錢四十萬萬，水衡錢二十五萬萬，少府錢十八萬萬。<span class="style7">師古曰：「言不費用，故蓄積也。」</span>甞幸上林，後宮馮貴人從臨獸圈，猛獸驚出，貴人前當之，元帝嘉美其義，賜錢五萬。<span class="style7">師古曰：「此言雖嘉其義而賞亦不多。」</span>掖庭見親，有加賞賜，屬其人勿衆謝。<span class="style7">師古曰：「掖庭宮人，有親戚來見而帝賜之者，屬其家勿使於衆人中謝也。屬音之欲反。」</span>示平惡偏，重失人心，賞賜節約。是時外戚貲千萬者少耳，故少府水衡見錢多也。<span class="style7">師古曰：「見在之錢也。」</span>雖遭初元、永光凶年飢饉，加有西羌之變，外奉師旅，內振貧民，終無傾危之憂，以府臧內充實也。孝成皇帝時，諫臣多言燕出之害，<span class="style7">師古曰：「燕出謂微行也。」</span>及女寵專愛，耽於酒色，損德傷年，其言甚切，然終不怨怒也。寵臣淳于長、張放、史育，育數貶退，家貲不滿千萬，放斥逐就國，長榜死於獄。<span class="style7">師古曰：「榜，笞擊也，音彭。」</span>不以私愛害公義，故雖多內譏，朝廷安平，<span class="style7">師古曰：「雖有好內之譏，而不害政也。」</span>傳業陛下。</p>
<p>　　陛下在國之時，好詩書，上儉節，徵來所過道上稱誦德美，此天下所以回心也。<span class="style7">師古曰：「望為治也。」</span>初即位，易帷帳，去錦繡，乘輿席緣綈繒而已。<span class="style7">師古曰：「綈，厚繒也，音徒奚反。」</span>共皇寢廟比比當作，<span class="style7">師古曰：「共皇，哀帝之父，即定陶恭王也。比比猶頻頻也。共讀曰恭。」</span>憂閔元元，惟用度不足，<span class="style7">師古曰：「惟，思也。」</span>以義割恩，輒且止息，今始作治。而駙馬都尉董賢亦起官寺上林中，又為賢治大第，開門鄉北闕，<span class="style7">師古曰：「鄉讀曰嚮。」</span>引王渠灌園池，<span class="style7">蘇林曰：「王渠，官渠也，猶今御溝也。」晉灼曰：「渠名也，在城東覆盎門外。」師古曰：「晉說是。」</span>使者護作，<span class="style7">師古曰：「護，監視也。」</span>賞賜吏卒，甚於治宗廟。賢母病，長安厨給祠具，<span class="style7">師古曰：「長安有厨官，主為官食。」</span>道中過者皆飲食。<span class="style7">如淳曰：「禱於道中，故行人皆得飲食。」</span>為賢治器，器成，奏御迺行，或物好，特賜其工，自貢獻宗廟三宮，猶不至此。<span class="style7">師古曰：「三宮，天子、太后、皇后也。」</span>賢家有賔婚及見親，諸官並共，<span class="style7">師古曰：「見親，親戚相見也。並供，言百官各以所掌事及財物就供之。共讀曰供。」</span>賜及倉頭奴婢，人十萬錢。使者護視，發取市物，百賈震動，<span class="style7">師古曰：「賈謂販賣之人也。言百賈者，非一之稱也。賈音古。」</span>道路讙譁，羣臣惶惑。詔書罷菀，而以賜賢二千餘頃，均田之制從此墮壞。<span class="style7">孟康曰：「自公卿以下至於吏民名曰均田，皆有頃數，於品制中令均等。今賜賢二千餘頃，則壞其等制也。」師古曰：「菀，古苑字。墮音火規反。」</span>奢僭放縱，變亂陰陽，灾異衆多，百姓訛言，持籌相驚，<span class="style7">師古曰：「言行西王母籌也。」</span>被髮徒跣而走，乘馬者馳，天惑其意，不能自止。或以為籌者策失之戒也。陛下素仁智慎事，今而有此大譏。</p>
<p>　　孔子曰：「危而不持，顛而不扶，則將安用彼相矣！」<span class="style7">師古曰：「論語稱季氏將伐顓臾，冉有、季路見於孔子，孔子以此言責之，以其不匡諫也。」</span>臣嘉幸得備位，竊內悲傷不能通愚忠之信；身死有益於國，不敢自惜。唯陛下慎己之所獨鄉，<span class="style7">師古曰：「鄉讀曰嚮。」</span>察衆人之所共疑。往者寵臣鄧通、韓嫣驕貴失度，<span class="style7">師古曰：「嫣音偃。」</span>逸豫無厭，小人不勝情欲，卒陷罪辜。<span class="style7">師古曰：「卒，終也。」</span>亂國亡驅，不終其祿，所謂愛之適足以害之者也。宜深覽前世，以節賢寵，全安其命。</p>
<p>於是上寖不說，<span class="style7">師古曰：「寖，漸也。說讀曰悅。」</span>而愈愛賢，不能自勝。</p>
<p>會祖母傅太后薨，上因託傅太后遺詔，令成帝母王太后下丞相御史，益封賢二千戶，及賜孔鄉侯、汝昌侯、陽新侯國。<span class="style7">師古曰：「傅晏、傅商、鄭業也。」</span>嘉封還詔書，<span class="style7">師古曰：「還謂卻上之於天子也。」</span>因奏封事諫上及太后曰：「臣聞爵祿土地，天之有也。書云：『天命有德，五服五章哉！』<span class="style7">師古曰：「虞書咎繇謨之辭也。言皇天命於有德者以居列位，天子諸侯卿大夫士尊卑之服采章各異也。」</span>王者代天爵人，尤宜慎之。裂地而封，不得其宜，則衆庻不服，感動陰陽，其害疾自深。<span class="style7">師古曰：「言此氣損害，故令天子身自有疾也。」</span>今聖體乆不平，此臣嘉所內懼也。高安侯賢，佞幸之臣，陛下傾爵位以貴之，單貨財以富之，<span class="style7">師古曰：「單，盡也。」</span>損至尊以寵之，<span class="style7">師古曰：「言上意傾惑，為下所窺也。」</span>主威已黜，府臧已竭，唯恐不足。財皆民力所為，孝文皇帝欲起露臺，重百金之費，克己不作。今賢散公賦以施私惠，一家至受千金，往古以來貴臣未甞有此，流聞四方，皆同怨之。里諺曰：『千人所指，無病而死。』臣常為之寒心。今太皇太后以永信太后遺詔，詔丞相御史益賢戶，賜三侯國，臣嘉竊惑。山崩地動，日食於三朝，<span class="style7">師古曰：「歲月日之朝也。已解於上。」</span>皆陰侵陽之戒也。前賢已再封，晏、商再易邑，業緣私橫求，恩已過厚，<span class="style7">師古曰：「橫音胡孟反。」</span>求索自恣，不知厭足，甚傷尊尊之義，不可以示天下，為害痛矣！臣驕侵罔，<span class="style7">師古曰：「罔謂誣蔽也。」</span>陰陽失節，氣感相動，害及身體。陛下寢疾乆不平，繼嗣未立，宜思正萬事，順天人之心，以求福祐，柰何輕身肆意，<span class="style7">師古曰：「肆，放也。」</span>不念高祖之勤苦垂立制度欲傳之於無窮哉！孝經曰：『天子有爭臣七人，雖無道，不失其天下。』<span class="style7">師古曰：「言上能納諫，則免於過惡也。」</span>臣謹封上詔書，不敢露見，非愛死而不自法，恐天下聞之，故不敢自劾。愚戇數犯忌諱，唯陛下省察。」</p>
<p>初，廷尉梁相與丞相長史、御史中丞及五二千石雜治東平王雲獄，時冬月未盡二旬，而相心疑雲冤，獄有飾辭，<span class="style7">師古曰：「假飾之辭，非其實也。」</span>奏欲傳之長安，<span class="style7">師古曰：「傳謂移其獄事也。」</span>更下公卿覆治。尚書令鞫譚、僕射宗伯鳳以為可許。<span class="style7">師古曰：「鞫及宗伯皆姓也。鞫音居六反。」</span>天子以相等皆見上體不平，外內顧望，操持兩心，<span class="style7">師古曰：「操音千高反。」</span>幸雲踰冬，無討賊疾惡主讎之意，制詔免相等皆為庻人。後數月大赦，嘉奏封事薦相等明習治獄，「相計謀深沈，譚頗知雅文，鳳經明行修，聖王有計功除過，<span class="style7">師古曰：「收采其功，以免罪過也。」</span>臣竊為朝廷惜此三人。」書奏，上不能平。<span class="style7">師古曰：「心怒也。」</span>後二十餘日，嘉封還益董賢戶事，上乃發怒，召嘉詣尚書，責問以「相等前坐在位不盡忠誠，外附諸侯，操持兩心，背人臣之義，今所稱相等材美，足以相計除罪。君以道德，位在三公，以揔方略一統萬類分明善惡為職，知相等罪惡陳列，著聞天下，時輒以自劾，今又稱譽相等，云為朝廷惜之。大臣舉錯，<span class="style7">師古曰：「錯，置也。」</span>恣心自在，迷國罔上，近由君始，將謂遠者何！<span class="style7">師古曰：「近臣尚然，則遠者固宜爾也。」</span>對狀。」<span class="style7">師古曰：「敕令具對也。」</span>嘉免冠謝罪。</p>
<p>事下將軍中朝者。光祿大夫孔光、左將軍公孫祿、右將軍王安、光祿勳馬宮、光祿大夫龔勝劾嘉迷國罔上不道，請與廷尉雜治。勝獨以為嘉備宰相，諸事並廢，咎由嘉生；<span class="style7">師古曰：「孔光以下衆共劾嘉，而勝獨為異議也。」</span>嘉坐薦相等，微薄，以應迷國罔上不道，恐不可以示天下。遂可光等奏。</p>
<p>光等請謁者召嘉詣廷尉詔獄，制曰：「票騎將軍、御史大夫、中二千石、二千石、諸大夫、博士、議郎議。」衞尉雲等五十人以為「如光等言可許」。議郎龔等以為「嘉言事前後相違，無所執守，不任宰相之職，宜奪爵土，免為庶人。」永信少府猛等十人以為「聖王斷獄，必先原心定罪，探意立情，故死者不抱恨而入地，生者不銜怨而受罪。明主躬聖德，重大臣刑辟，廣延有司議，欲使海內咸服。嘉罪名雖應法，聖王之於大臣，在輿為下，御坐則起，<span class="style7">師古曰：「解在翟方進傳。」</span>疾病視之無數，死則臨弔之，廢宗廟之祭，進之以禮，退之以義，誄之以行。<span class="style7">師古曰：「言大臣之死，積累其行而為誄也。誄者，累德行之文。」</span>案嘉本以相等為罪，罪惡雖著，大臣括髮關械、裸躬就笞，<span class="style7">師古曰：「括，結也。關，貫也。祼，露也。」</span>非所以重國襃宗廟也。今春月寒氣錯繆，霜露數降，宜示天下以寬和。臣等不知大義，唯陛下察焉。」有詔假謁者節，召丞相詣廷尉詔獄。</p>
<p>使者旣到府，掾史涕泣，共和藥進嘉，嘉不肯服。主簿曰：「將相不對理陳冤，相踵以為故事，<span class="style7">師古曰：「踵由躡也。」</span>君侯宜引決。」<span class="style7">師古曰：「令自殺也。」</span>使者危坐府門上。<span class="style7">師古曰：「以逼促嘉也。」</span>主簿復前進藥，嘉引藥杯以擊地，謂官屬曰：「丞相幸得備位三公，奉職負國，當伏刑都市以示萬衆。丞相豈兒女子邪，何謂咀藥而死！」<span class="style7">師古曰：「咀，嚼也，音才汝反。」</span>嘉遂裝出，見使者再拜受詔，乘吏小車，去蓋不冠，隨使者詣廷尉。廷尉收嘉丞相新甫侯印綬，縛嘉載致都舡詔獄。</p>
<p>上聞嘉生自詣吏，大怒，使將軍以下與五二千石雜治。吏詰問嘉，嘉對曰：「案事者思得實。竊見相等前治東平王獄，不以雲為不當死，欲關公卿示重慎；置驛馬傳囚，埶不得踰冬月，誠不見其外內顧望阿附為雲驗。復幸得蒙大赦，相等皆良善吏，臣竊為國惜賢，不私此三人。」獄吏曰：「苟如此，則君何以為罪猶當？有以負國，不空入獄矣。」吏稍侵辱嘉，嘉喟然卬天嘆曰：<span class="style7">師古曰：「卬讀曰仰。」</span>「幸得充備宰相，不能進賢退不肖，以是負國，死有餘責。」吏問賢不肖主名，嘉曰：「賢，故丞相孔光、故大司空何武，不能進；惡，高安侯董賢父子，佞邪亂朝，而不能退。罪當死，死無所恨。」嘉繫獄二十餘日，不食歐血而死。帝舅大司馬票騎將軍丁明素重嘉而憐之，上遂免明，以董賢代之，語在賢傳。</p>
<p>嘉為相三年誅，國除。死後上覽其對而思嘉言，復以孔光代嘉為丞相，徵用何武為御史大夫。元始四年，詔書追錄忠臣，封嘉子崇為新甫侯，追謚嘉為忠侯。，</p>
<p>師丹字仲公，琅邪東武人也。治詩，事匡衡。舉孝廉為郎。元帝末，為博士，免。建始中，州舉茂材，復補博士，出為東平王太傅。丞相方進、御史大夫孔光舉丹論議深博，廉正守道，徵入為光祿大夫、丞相司直。數月，復以光祿大夫給事中，由是為少府、光祿勳、侍中，甚見尊重。成帝末年，立定陶王為皇太子，以丹為太子太傅。哀帝即位，為左將軍，賜爵關內侯，食邑，領尚書事，遂代王莽為大司馬，封高樂侯。月餘，徙為大司空。</p>
<p>上少在國，見成帝委政外家，王氏僭盛，常內邑邑。即位，多欲有所匡正。封拜丁、傅，奪王氏權。丹自以師傅居三公位，得信於上，上書言：「古者諒闇不言，聽於冢宰，<span class="style7">師古曰：「論語云子張曰：『書云高宗諒闇，三年不言。』孔子曰：『何必高宗，古之人皆然。君薨，百官緫己以聽於冢宰三年。』諒，信也。闇，默然也。」</span>三年無改於父之道。<span class="style7">師古曰：「論語稱孔子曰：『父在觀其志，父沒觀其行；三年無改於父之道，可謂孝矣。』」</span>前大行尸柩在堂，而官爵臣等以及親屬，赫然皆貴寵。封舅為陽安侯，皇后尊號未定，豫封父為孔鄉侯。出侍中王邑、射聲校尉王邯等。詔書比下，<span class="style7">師古曰：「比，頻也。」</span>變動政事，卒暴無漸。<span class="style7">師古曰：「卒讀曰猝。」</span>臣縱不能明陳大義，復曾不能牢讓爵位，<span class="style7">師古曰：「牢，堅也。」</span>相隨空受封侯，增益陛下之過。閒者郡國多地動，水出流殺人民，日月不明，五星失行，此皆舉錯失中，號令不定，法度失理，陰陽溷濁之應也。<span class="style7">師古曰：「溷音胡頓反。」</span>臣伏惟人情無子，年雖六七十，猶博取而廣求。<span class="style7">師古曰：「取讀曰娶。」</span>孝成皇帝深見天命，燭知至德，<span class="style7">師古曰：「燭，照也。至德，指謂哀帝。」</span>以壯年克己，立陛下為嗣。先帝暴弃天下而陛下繼體，四海安寧，百姓不懼，此先帝聖德當合天人之功也。臣聞天威不違顏咫尺，<span class="style7">師古曰：「言常若在前，宜自肅懼也。」</span>願陛下深思先帝所以建立陛下之意，且克己躬行以觀羣下之從化。天下者，陛下之家也，胏附何患不富貴，不宜倉卒。先帝不量臣愚，以為太傅，陛下以臣託師傅，故亡功德而備鼎足，封大國，加賜黃金，位為三公，職在左右，<span class="style7">師古曰：「左右，助也。左讀曰佐。右讀曰佑。」</span>不能盡忠補過，而令庻人竊議，灾異數見，此臣之大罪也。臣不敢言乞骸骨歸於海濵，恐嫌於偽。誠慙負重責，義不得不盡死。」書數十上，多切直之言。</p>
<p>初，哀帝即位，成帝母稱太皇太后，成帝趙皇后稱皇太后，而上祖母傅太后與母丁后皆在國邸，自以定陶共王為稱。高昌侯董宏上書言：「秦莊襄王母本夏氏，而為華陽夫人所子，<span class="style7">師古曰：「莊襄王，始皇之父也。華陽夫人，孝文王之夫人也。子謂養以為子也。」</span>及即位後，俱稱太后。宜立定陶共王后為皇太后。」事下有司，時丹以左將軍與大司馬王莽共劾奏宏「知皇太后至尊之號，天下一統，而稱引亡秦以為比喻，詿誤聖朝，非所宜言，大不道。」上新立，謙讓，納用莽、丹言，免宏為庻人。傅太后大怒。要上欲必稱尊號，上於是追尊定陶共王為共皇，尊傅太后為共皇太后，丁后為共皇后。郎中令泠襃、黃門郎段猶等復奏言：<span class="style7">師古曰：「泠音零。」</span>「定陶共皇太后、共皇后皆不宜復引定陶蕃國之名以冠大號，車馬衣服宜皆稱皇之意，<span class="style7">師古曰：「皇者，至尊之號，其服御宜皆副稱之也。稱音尺孕反。」</span>置吏二千石以下各供厥職，<span class="style7">師古曰：「謂詹事、太僕、少府等衆官也。」</span>又宜為共皇立廟京師。」上復下其議，有司皆以為宜如襃、猶言。丹議獨曰：「聖王制禮取法於天地，故尊卑之禮明則人倫之序正，人倫之序正則乾坤得其位而陰陽順其節，人主與萬民俱蒙祐福，尊卑者，所以正天地之位，不可亂也。今定陶共皇太后、共皇后以定陶共為號者，母從子妻從夫之義也。欲立官置吏，車服與太皇太后並，非所以明尊卑亡二上之義也。定陶共皇號謚已前定，義不得復改。禮：『父為士，子為天子，祭以天子，其尸服以士服。』子亡爵父之義，尊父母也。為人後者為之子，故為所後服斬衰三年，而降其父母朞，明尊本祖而重正統也。孝成皇帝聖恩深遠，故為共王立後，奉承祭祀，令共皇長為一國太祖，萬世不毀，恩義已備。陛下旣繼體先帝，持重大宗，承宗廟天地社稷之祀，義不得復奉定陶共皇祭入其廟。今欲立廟於京師，而使臣下祭之，是無主也。又親盡當毀，空去一國泰祖不墮之祀，<span class="style7">師古曰：「墮亦毀也，音火規反。」</span>而就無主當毀不正之禮，非所以尊厚共皇也。」丹由是浸不合上意。<span class="style7">師古曰：「浸，漸也。」</span></p>
<p>會有上書言古者以龜貝為貨，今以錢易之，民以故貧，宜可改幣。上以問丹，丹對言可改。章下有司議，皆以為行錢以來乆，難卒變易。<span class="style7">師古曰：「卒讀曰猝。」</span>丹老人，忘其前語，後從公卿議。又丹使吏書奏，吏私寫其草，丁、傅子弟聞之，使人上書告丹上封事行道人徧持其書。上以問將軍中朝臣，皆對曰：「忠臣不顯諫，大臣奏事不宜漏泄，令吏民傳寫流聞四方。『臣不密則失身』，<span class="style7">師古曰：「易上繫之辭。」</span>宜下廷尉治。」事下廷尉，廷尉劾丹大不敬。事未決，給事中博士申咸、炔欽上書，<span class="style7">蘇林曰：「炔音桂。」</span>言「丹經行無比，<span class="style7">師古曰：「比音必寐反。」</span>自近世大臣能若丹者少。發憤懣，奏封事，不及深思遠慮，使主簿書，漏泄之過不在丹。以此貶黜，恐不厭衆心。」<span class="style7">師古曰：「厭音一贍反。」</span>尚書劾咸、欽：「幸得以儒官選擢備腹心，上所折中定疑，<span class="style7">師古曰：「折，斷也。取其言以斷事之中而定所疑。」</span>知丹社稷重臣，議罪處罰，國之所慎，咸、欽初傅經義以為當治，<span class="style7">師古曰：「傅讀曰附。」</span>事以暴列，乃復上書妄稱譽丹，前後相違，不敬。」上貶咸、欽秩各二等，遂策免丹曰：「夫三公者，朕之腹心也，輔善相過，匡率百僚，和合天下者也。朕旣不明，委政於公，閒者陰陽不調，寒暑失常，變異婁臻，<span class="style7">師古曰：「婁，古屢字。」</span>山崩地震，河決泉涌，流殺人民，百姓流連，無所歸心，司空之職尤廢焉。君在位出入三年，未聞忠言嘉謀，而反有朋黨相進不公之名。乃者以挺力田議改幣章示君，<span class="style7">師古曰：「挺，引拔也，謂特拔異力田之人優寵之也。挺音徒鼎反。而說者以挺為縣名，失之遠矣。」</span>君內為朕建可改不疑；<span class="style7">師古曰：「共立此議也。」</span>以君之言博考朝臣，君乃希衆雷同，外以為不便，令觀聽者歸非於朕。朕隱忍不宣，為君受愆。朕疾夫比周之徒，<span class="style7">師古曰：「比音頻寐反。」</span>虛偽壞化，寖以成俗，故屢以書飭君，<span class="style7">師古曰：「飭與敕同。」</span>幾君省過求己，<span class="style7">師古曰：「省，視也。自求諸己，不尤人也。幾音兾。」</span>而反不受，退有後言。及君奏封事，傳於道路，布聞朝市，言事者以為大臣不忠，辜陷重辟，獲虛采名，謗譏匈匈，流于四方。腹心如此，謂疏者何？殆謬於二人同心之利焉，<span class="style7">師古曰：「易上繫辭曰『二人同心，其利斷金』，故詔書引之。」</span>將何以率示羣下，附親遠方？朕惟君位尊任重，慮不周密，懷諼迷國，<span class="style7">師古曰：「諼，詐也，音虛袁反。」</span>進退違命，反覆異言，甚為君恥之，非所以共承天地，<span class="style7">師古曰：「共讀曰恭。」</span>永保國家之意。以君甞託傅位，未忍考于理，已詔有司赦君勿治。其上大司空高樂侯印綬，罷歸。」</p>
<p>尚書令唐林上疏曰：「竊見免大司空丹策書，泰深痛切，君子作文，為賢者諱。丹經為世儒宗，德為國黃耇，<span class="style7">師古曰：「黃耇，老人之稱也。黃謂白髮落更生黃者也。耇，老人面色不淨如垢也。」</span>親傅聖躬，位在三公，所坐者微，海內未見其大過，事旣已往，免爵大重，京師識者咸以為宜復丹邑爵，使奉朝請，<span class="style7">師古曰：「識者，謂有識之人也。請音材性反。」</span>四方所瞻卬也。<span class="style7">師古曰：「卬讀曰仰。」</span>惟陛下財覽衆心，有以尉復師傅之臣。」<span class="style7">師古曰：「財與裁同。復，報也，音扶目反。」</span>上從林言，下詔賜丹爵關內侯，食邑三百戶。</p>
<p>丹旣免數月，上用朱博議，尊傅太后為皇太太后，丁后為帝太后，與太皇太后及皇太后同尊，又為共皇立廟京師，儀如孝元皇帝。博遷為丞相，復與御史大夫趙玄奏言：「前高昌侯宏首建尊號之議，而為丹所劾奏，免為庻人。時天下衰麤，委政於丹。<span class="style7">師古曰：「言新有成帝之喪，斬衰麤服，故天子不親政事也。」</span>丹不深惟襃廣尊親之義而妄稱說，抑貶尊號，虧損孝道，不忠莫大焉。陛下聖仁，昭然定尊號，宏以忠孝復封高昌侯。丹惡逆暴著，雖蒙赦令，不宜有爵邑，請免為庻人。」奏可。丹於是廢歸鄉里者數年。</p>
<p>平帝即位，新都侯王莽白太皇太后發掘傅太后、丁太后冢，奪其璽綬，更以民葬之，定陶隳廢共皇廟。<span class="style7">師古曰：「隳音火規反。」</span>諸造議泠襃、段猶等皆徙合浦，復免高昌侯宏為庻人。徵丹詣公車，賜爵關內侯，食故邑。數月，太皇太后詔大司徒、大司空曰：「夫襃有德，賞元功，先聖之制，百王不易之道也。故定陶太后造稱僭號，甚悖義理。<span class="style7">師古曰：「悖，乖也，音布內反。」</span>關內侯師丹端誠於國，不顧患難，執忠節，據聖法，分明尊卑之制，確然有柱石之固，臨大節而不可奪，可謂社稷之臣矣。有司條奏邪臣建定稱號者已放退，而丹功賞未加，殆繆乎先賞後罰之義，非所以章有德報厥功也。其以厚丘之中鄉戶二千一百封丹為義陽侯。」月餘薨，謚曰節侯。子業嗣，王莽敗迺絕。</p>
<p>贊曰：何武之舉，王嘉之爭，師丹之議，<span class="style7">師古曰：「何武舉公孫祿為大司馬，王嘉爭益董賢封邑，師丹議丁、傅不宜稱尊號。」</span>考其禍福，乃效于後。<span class="style7">師古曰：「終以王莽篡位，董賢遇禍，丁、傅喪敗。」</span>當王莽之作外內咸服，董賢之愛疑於親戚，<span class="style7">師古曰：「疑讀曰擬。擬，比也。」</span>武、嘉區區，以一蕢障江河，用沒其身。<span class="style7">師古曰：「蕢，織草為器，所以盛土也。一蕢之土，固不能障塞江河，是以其身沉沒也。蕢音匱。」</span>丹與董宏更受賞罰，<span class="style7">師古曰：「更，互也。宏初建議尊號，為丹所劾而免爵土。及丹廢黜，宏復獲封。至王莽執政，宏為庶人，丹受國邑。故云互受賞罰也。更音工衡反。」</span>哀哉！故曰「依世則廢道，違俗則危殆」，<span class="style7">師古曰：「言隨時曲直則廢於正道，違忤流俗則其身不安也。」</span>此古人所以難受爵位者也。</p>
<hr/>
</div>

<!-- end .main --></div>
<!-- end #main --></div>

</div>



</body></html>