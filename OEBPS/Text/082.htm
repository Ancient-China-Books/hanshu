<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>

<meta content="width=device-width, initial-scale=1" name="viewport"/>
<title id="toc_1">二十四史-漢書-卷八十二‧王商史丹傅喜傳第五十二</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>

</head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷八十二・王商史丹傅喜傳第五十二</h1>
<hr/>
<p>王商字子威，涿郡蠡吾人也，<span class="style7">師古曰：「蠡音禮。」</span>徙杜陵。商父武，武兄無故，皆以宣帝舅封。無故為平昌侯，武為樂昌侯。語在外戚傳。</p>
<p>商少為太子中庶子，以肅敬敦厚稱。父薨，商嗣為侯，推財以分異母諸弟，身無所受，居喪哀慽。於是大臣薦商行可以厲群臣，義足以厚風俗，宜備近臣。繇是擢為諸曹侍中中郎將。<span class="style7">師古曰：「繇讀與由同。」</span>元帝時，至右將軍、光祿大夫。是時，定陶共王愛幸，幾代太子。<span class="style7">師古曰：「共讀曰恭。幾音鉅依反。」</span>商為外戚重臣輔政，擁佑太子，頗有力焉。<span class="style7">師古曰：「佑，助也。」</span></p>
<p>元帝崩，成帝即位，甚敬重商，徙為左將軍。而帝元舅大司馬大將軍王鳳顓權，行多驕僭。商論議不能平鳳，鳳知之，亦疏商。建始三年秋，京師民無故相驚，言大水至，百姓奔走相蹂躪，<span class="style7">師古曰：「蹂，踐也。躪，轢也。蹂音人九反。躪音藺。」</span>老弱號呼，<span class="style7">師古曰：「呼音火故反。」</span>長安中大亂。天子親御前殿，召公卿議。大將軍鳳以為太后與上及後宮可御船，令吏民上長安城以避水。羣臣皆從鳳議。左將軍商獨曰：「自古無道之國，水猶不冒城郭。<span class="style7">師古曰：「冒，蒙覆也。」</span>今政治和平，世無兵革，上下相安，何因當有大水一日暴至？此必訛言也，<span class="style7">師古曰：「訛，偽也。」</span>不宜令上城，重驚百姓。」<span class="style7">師古曰：「重音直用反。」</span>上迺止。有頃，長安中稍定，問之，果訛言。上於是美壯商之固守，數稱其議。而鳳大慙，自恨失言。</p>
<p>明年，商代匡衡為丞相，益封千戶，天子甚尊任之。為人多質有威重，<span class="style7">師古曰：「多質，言不為文飾。」</span>長八尺餘，身體鴻大，容貌甚過絕人。河平四年，單于來朝，引見白虎殿。<span class="style7">師古曰：「在未央宮中。」</span>丞相商坐未央廷中，單于前，拜謁商。<span class="style7">師古曰：「單于將見天子，而經未央廷中過也。」</span>商起，離席與言，單于仰視商貌，大畏之，遷延却退。天子聞而歎曰：「此真漢相矣！」</p>
<p>初，大將軍鳳連昬楊肜為琅邪太守，<span class="style7">如淳曰：「連昬者，婚家之婚親也。」</span>其郡有災害十四，已上。商部屬按問，<span class="style7">如淳曰：「部屬猶差次。差次其屬令治之。」</span>鳳以曉商曰：<span class="style7">師古曰：「告語也。」</span>「災異天事，非人力所為。肜素善吏，宜以為後。」<span class="style7">師古曰：「且勿按問也。」</span>商不聽，竟奏免肜，奏果寑不下，鳳重以是怨商，<span class="style7">師古曰：「重音直用反。」</span>陰求其短，使人上書言商閨門內事。天子以為暗昧之過，不足以傷大臣，鳳固爭，下其事司隷。</p>
<p>先是皇太后甞詔問商女，欲以備後宮。時女病，商意亦難之，以病對，不入。及商以閨門事見考，自知為鳳所中，<span class="style7">師古曰：「中，傷也，音竹仲反。」</span>惶怖，更欲內女為援，迺因新幸李婕妤家白見其女。</p>
<p>會日有蝕之，太中大夫蜀郡張匡，其人佞巧，上書願對近臣陳日蝕咎。下朝者<span class="style7">文穎曰：「令下朝者平之也。」孟康曰：「中朝臣也。」師古曰：「文說是也。下音胡稼反。」</span>左將軍丹等問匡，<span class="style7">師古曰：「史丹也。」</span>對曰：「竊見丞相商作威作福，從外制中，取必於上，<span class="style7">師古曰：「意欲所行，必果之。」</span>性殘賊不仁，遣票輕吏微求人罪，<span class="style7">師古曰：「票，疾也。微謂私求之也。票音頻妙反，又音匹妙反。」</span>欲以立威，天下患苦之。前頻陽耿定上書言商與父傅通及女弟淫亂，<span class="style7">師古曰：「傅謂傅婢也。」</span>奴殺其私夫，<span class="style7">師古曰：「私夫，女弟之私與姦通者。」</span>疑商敎使。章下有司，商私怨懟。<span class="style7">師古曰：「懟音直類反。」</span>商子俊欲上書告商，俊妻左將軍丹女，持其書以示丹，丹惡其父子乖迕，<span class="style7">師古曰：「迕，逆也。」</span>為女求去。商不盡忠納善以輔至德，知聖主崇孝，遠別不親，<span class="style7">師古曰：「遠離女色而分別之，故云不親也。」</span>後庭之事皆受命皇太后，太后前聞商有女，欲以備後宮，商言有固疾，後有耿定事，更詭道因李貴人家內女。<span class="style7">師古曰：「詭，違也。」</span>執左道以亂政，<span class="style7">師古曰：「左道，僻左之道，謂不正。」</span>誣罔誖大臣節，<span class="style7">師古曰：「誖，乖也，音布內反。」</span>故應是而日蝕。周書曰：『以左道事君者誅。』<span class="style7">師古曰：「逸書也。」</span>易曰：『日中見昧，則折其右肱。』<span class="style7">蘇林曰：「日者君之象，中者明之盛，盛而昧，折去右肱之臣，用無咎也。」師古曰：「此豐卦九三爻辭。」</span>往者丞相周勃再建大功，及孝文時纖介怨恨，而日為之蝕，於是退勃使就國，卒無怵悐憂。<span class="style7">師古曰：「卒，終也。悐，古惕字。」</span>今商無尺寸之功，而有三世之寵，<span class="style7">師古曰：「自宣帝至成帝凡三主。」</span>身位三公，宗族為列侯、吏二千石、侍中諸曹，給事禁門內，連昏諸侯王，權寵至盛。審有內亂殺人怨懟之端，宜窮竟考問。臣聞秦丞相呂不韋見王無子，意欲有秦國，即求好女以為妻，陰知其有身而獻之王，產始皇帝。及楚相春申君亦見王無子，心利楚國，即獻有身妻而產懷王。自漢興幾遭呂、霍之患，<span class="style7">師古曰：「幾音鉅依反。」</span>今商有不仁之性，迺因怨以內女，其姦謀未可測度。前孝景世七國反，將軍周亞夫以為即得雒陽劇孟，關東非漢之有。今商宗族權埶，合貲鉅萬計，私奴以千數，非特劇孟匹夫之徒也。且失道之至，親戚畔之，閨門內亂，父子相訐，<span class="style7">師古曰：「訐，告斥其罪也，音居謁反。」</span>而欲使之宣明聖化，調和海內，豈不謬哉！商視事五年，官職陵夷而大惡著於百姓，甚虧損盛德，有鼎折足之凶。<span class="style7">師古曰：「易鼎卦九四爻辭曰：『鼎折足，覆公餗，其形渥，凶。』餗，鼎實也，謂所亨之物也。渥，厚也。言鼎折其足，則覆喪其實，喻大臣非其任，則虧敗國典，故宜加以厚刑。」</span>臣愚以為聖主富於春秋，即位以來，未有懲姦之威，加以繼嗣未立，大異並見，尤宜誅討不忠，以遏未然。<span class="style7">師古曰：「遏，止也。未然，謂未有其事，恐將然也。」</span>行之一人，則海內震動，百姦之路塞矣。」</p>
<p>於是左將軍丹等奏：「商位三公，爵列侯，親受詔策為天下師，不遵法度以翼國家，<span class="style7">師古曰：「翼，助也。」</span>而回辟下媚以進其私，<span class="style7">師古曰：「回，邪也。辟讀曰僻。」</span>執左道以亂政，為臣不忠，罔上不道，甫刑之辟，皆為上戮，罪名明白。臣請詔謁者召商詣若盧詔獄。」<span class="style7">孟康曰：「若盧，獄名，屬少府，黃門內寺是也。」</span>上素重商，知匡言多險，制曰「勿治」。鳳固爭之，於是制詔御史：「蓋丞相以德輔翼國家，典領百寮，協和萬國，為職任莫重焉。今樂昌侯商為丞相，出入五年，未聞忠言嘉謀，而有不忠執左道之辜，陷于大辟。前商女弟內行不脩，奴賊殺人，疑商敎使，為商重臣，故抑而不窮。今或言商不以自悔而反怨懟，朕甚傷之。惟商與先帝有外親，未忍致于理。其赦商罪。使者收丞相印綬。」</p>
<p>商免相三日，發病𢿛血薨，謚曰戾侯。而商子弟親屬為駙馬都尉、侍中、中常侍、諸曹大夫郎吏者，皆出補吏，莫得留給事宿衛者。有司奏商罪過未決，請除國邑。有詔長子安嗣爵為樂昌侯，至長樂衞尉、光祿勳。</p>
<p>商死後，連年日蝕地震，直臣京兆尹王章上封事召見，訟商忠直無罪，言鳳顓權蔽主。鳳竟以法誅章，語在元后傳。至元始中，王莽為安漢公，誅不附己者，樂昌侯安見被以罪，<span class="style7">師古曰：「被，加也，音皮義反。」</span>自殺，國除。</p>
<p>史丹字君仲，魯國人也，徙杜陵。祖父恭有女弟，武帝時為衛太子良娣，產悼皇考。皇考者，孝宣帝父也。宣帝微時依倚史氏。<span class="style7">師古曰：「倚音於綺反。」</span>語在史良娣傳。及宣帝即位，恭已死，三子，高、曾、玄。曾、玄皆以外屬舊恩封，曾為將陵侯，玄平臺侯。高侍中貴幸，以發舉反者大司馬霍禹功封樂陵侯。宣帝疾病，拜高為大司馬車騎將軍，領尚書事。帝崩，太子襲尊號，是為孝元帝。高輔政五年，乞骸骨，賜安車駟馬黃金，罷就弟。薨，謚曰安侯。</p>
<p>自元帝為太子時，丹以父高任為中庶子，侍從十餘年。元帝即位，為駙馬都尉侍中，出常驂乘，甚有寵。上以丹舊臣，皇考外屬，親信之，詔丹護太子家。是時，傅昭儀子定陶共王有材蓺，子母俱愛幸，而太子頗有酒色之失，母王皇后無寵。</p>
<p>建昭之後，元帝被疾，不親政事，留好音樂。<span class="style7">孟康曰：「留意於音樂也。」</span>或置鼙鼓殿下，<span class="style7">師古曰：「鼙本騎上之鼓，音步迷反。」</span>天子自臨軒檻上，隤銅丸以擿鼓，<span class="style7">師古曰：「檻軒，闌版也。隤，下也。擿，投也。隤音頹。擿音持益反。一曰，擿，磓也，音丁歷反。磓音丁回反。」</span>聲中嚴鼓之節。<span class="style7">李竒曰：「莊嚴之鼓節也。」晉灼曰：「疾擊之鼓也。」師古曰：「李說是也。」</span>後宮及左右習知音者莫能為，而定陶王亦能之，上數稱其材。丹進曰：「凡所謂材者，敏而好學，溫故知新，<span class="style7">師古曰：「敏，速疾也。溫，厚也。溫故，厚蓄故事也。」</span>皇太子是也。若迺器人於絲竹鼓鼙之間，則是陳惠、李微高於匡衡，可相國也。」<span class="style7">如淳曰：「器人，取人器能也。陳惠、李微是時好音者也。」服虔曰：「二人皆黃門鼓吹也。」</span>於是上嘿然而咲。<span class="style7">師古曰：「咲，古笑字。」</span>其後，中山哀王薨，太子前弔。哀王者，帝之少弟，與太子游學相長大。<span class="style7">師古曰：「同處長養以至於壯大。」</span>上望見太子，感念哀王，悲不能自止。太子旣至前，不哀。上大恨曰：「安有人不慈仁而可奉宗廟為民父母者乎！」上以責謂丹。<span class="style7">師古曰：「謂者，告語也。」</span>丹免冠謝上曰：「臣誠見陛下哀痛中山王，至以感損。向者太子當進見，臣竊戒屬毋涕泣感傷陛下。<span class="style7">師古曰：「屬音之欲反。」</span>罪迺在臣，當死。」上以為然，意迺解。丹之輔相，皆此類也。</p>
<p>竟寧元年，上寑疾，傅昭儀及定陶王常在左右，而皇后太子希得進見。上疾稍侵，意忽忽不平，<span class="style7">師古曰：「稍侵，言漸篤也。平，和也。」</span>數問尚書以景帝時立膠東王故事。是時，太子長舅陽平侯王鳳為衞尉侍中，與皇后太子皆憂，不知所出。<span class="style7">師古曰：「不知計所出。」</span>丹以親密臣得侍視疾，候上間獨寑時，丹直入卧內，頓首伏青蒲上，<span class="style7">服虔曰：「青緣蒲席也。」應劭曰：「以青規地曰青蒲，自非皇后不得至此。」孟康曰：「以蒲青為席，用蔽地也。」師古曰：「應說是也。」</span>涕泣言曰：「皇太子以適長立，<span class="style7">師古曰：「適讀曰嫡。」</span>積十餘年，名號繫於百姓，天下莫不歸心臣子。<span class="style7">師古曰：「自託為臣子。」</span>見定陶王雅素愛幸，今者道路流言，為國生意，以為太子有動搖之議。審若此，公卿以下必以死爭，不奉詔。臣願先賜死以示羣臣！」天子素仁，不忍見丹涕泣，言又切至，上意大感，喟然太息曰：「吾日困劣，而太子兩王幼少，意中戀戀，亦何不念乎！然無有此議。且皇后謹慎，先帝又愛太子，吾豈可違指！駙馬都尉安所受此語？」<span class="style7">師古曰：「安，焉也。」</span>丹即却，<span class="style7">師古曰：「却，退也，離青蒲上。」</span>頓首曰：「愚臣妄聞，罪當死！」上因納，謂丹曰：「吾病寖加，恐不能自還。<span class="style7">師古曰：「寖，漸也。不自還者，言當遂至崩亡也。還讀曰旋。」</span>善輔道太子，<span class="style7">師古曰：「道讀曰導。」</span>毋違我意！」丹噓唏而起。<span class="style7">師古曰：「噓音虛。唏音許旣反。」</span>太子由是遂為嗣矣。</p>
<p>元帝竟崩，成帝初即位，擢丹為長樂衞尉，遷右將軍，賜爵關內侯，食邑三百戶，給事中，後徙左將軍、光祿大夫。鴻嘉元年，上遂下詔曰：「夫襃有德，賞元功，古今通義也。左將軍丹往時導朕以忠正，秉義醇壹，舊德茂焉。其封丹為武陽侯，國東海郯之武彊聚，戶千一百。」<span class="style7">如淳曰：「聚，字喻反。聚，邑居也。」</span></p>
<p>丹為人足知，愷弟愛人，<span class="style7">師古曰：「愷，樂也。弟，易也。言有和樂簡易之德。」</span>貌若儻蕩不備，<span class="style7">師古曰：「儻蕩，疏誕無檢也。」</span>然心甚謹密，故尤得信於上。丹兄嗣父爵為侯，讓不受分。丹盡得父財，身又食大國邑，重以舊恩數見襃賞，<span class="style7">師古曰：「重音直用反。」</span>賞賜累千金，僮奴以百數，後房妻妾數十人，內奢淫，好飲酒，極滋味聲色之樂。為將軍前後十六年，永始中病乞骸骨，上賜策曰：「左將軍寑病不衰，<span class="style7">師古曰：「言病不損也。」</span>願歸治疾，朕愍以官職之事乆留將軍，使躬不瘳。使光祿勳賜將軍黃金五十斤，安車駟馬，其上將軍印綬。宜專精神，務近醫藥，以輔不衰。」</p>
<p>丹歸第數月薨，謚曰頃侯。有子男女二十人，九男皆以丹任並為侍中諸曹，親近在左右。史氏凡四人侯，至卿大夫二千石者十餘人，皆訖王莽迺絕，唯將陵侯曾無子，絕於身云。</p>
<p>傅喜字稚游，河內溫人也，哀帝祖母定陶傅太后從父弟。少好學問，有志行。哀帝立為太子，成帝選喜為太子庶子。哀帝初即位，以喜為衞尉，遷右將軍。是時，王莽為大司馬，乞骸骨，避帝外家。上旣聽莽退，衆庶歸望於喜。喜從弟孔鄉侯晏親與喜等，<span class="style7">如淳曰：「俱傅太后從父弟也。」</span>而女為皇后。又帝舅陽安侯丁明，皆親以外屬封。喜執謙稱疾。傅太后始與政事，<span class="style7">師古曰：「與讀曰豫。」</span>喜數諫之，由是傅太后不欲令喜輔政。上於是用左將軍師丹代王莽為大司馬，賜喜黃金百斤，上將軍印綬，以光祿大夫養病。</p>
<p>大司空何武、尚書令唐林皆上書言：「喜行義修絜，忠誠憂國，內輔之臣也，今以寑病，一旦遣歸，衆庶失望，皆曰傅氏賢子，以論議不合於定陶太后故退，百寮莫不為國恨之。忠臣，社稷之衞，魯以季友治亂，<span class="style7">師古曰：「謂季氏亡，則魯不昌。」</span>楚以子玉輕重，<span class="style7">師古曰：「謂楚殺子玉而晉侯喜可知。」</span>魏以無忌折衝，<span class="style7">師古曰：「信陵君。」</span>項以范增存亡。故楚跨有南土，帶甲百萬，鄰國不以為難，子玉為將，則文公側席而坐，及其死也，君臣相慶。<span class="style7">師古曰：「已解在上也。」</span>百萬之衆，不如一賢，故秦行千金以間廉頗，<span class="style7">師古曰：「趙孝成王七年，秦與趙兵相距長平。趙將廉頗固壁不戰，秦乃使人反間於趙，曰：『秦之所惡，獨畏趙奢之子趙括為將耳。』趙王信之，因以括為將，代廉頗，而括軍遂敗，數十萬之衆降秦，秦皆阬之。」</span>漢散萬金以疏亞父。<span class="style7">師古曰：「事在陳平傳。」</span>喜立於朝，陛下之光煇，傅氏之廢興也。」<span class="style7">如淳曰：「傅喜顯則傅氏興，其廢亦如之。」晉灼曰：「用喜於陛下有光明，而傅氏之廢復得興也。」師古曰：「如說是也。」</span>上亦自重之。明年正月，迺徙師丹為大司空，而拜喜為大司馬，封高武侯。</p>
<p>丁、傅驕奢，皆嫉喜之恭儉。又傅太后欲求稱尊號，與成帝母齊尊，喜與丞相孔光、大司空師丹共執正議。傅太后大怒，上不得已，先免師丹以感動喜，喜終不順。後數月，遂策免喜曰：「君輔政出入三年，未有昭然匡朕不逮，而本朝大臣遂其姦心，<span class="style7">師古曰：「遂，成也，申也。」</span>咎由君焉。其上大司馬印綬，就第。」傅太后又自詔丞相御史大夫曰：「高武侯喜無功而封，內懷不忠，附下罔上，與故大司空丹同心背畔，放命圮族，<span class="style7">應劭曰：「放棄敎令，毀其族類。」</span>虧損德化，罪惡雖在赦前，不宜奉朝請，其遣就國。」後又欲奪喜侯，上亦不聽。</p>
<p>喜在國三歲餘，哀帝崩，平帝即位，王莽用事，免傅氏官爵歸故郡，晏將妻子徙合浦。莽白太后下詔曰：「高武侯喜姿性端愨，<span class="style7">師古曰：「愨，謹也，音口角反。」</span>論議忠直，雖與故定陶太后有屬，終不順指從邪，介然守節，以故斥逐就國。傳不云乎？『歲寒然後知松柏之後凋也。』<span class="style7">師古曰：「論語載孔子之言，以喻有節操之人也。」</span>其還喜長安，以故高安侯莫府賜喜，位特進，奉朝請。」喜雖外見襃賞，孤立憂懼，後復遣就國，以壽終。莽賜謚曰貞侯。子嗣，莽敗乃絕。<span class="style7">師古曰：「史不得其子名也。」</span></p>
<p>贊曰：自宣、元、成、哀外戚興者，許、史、三王、丁、傅之家，<span class="style7">師古曰：「三王，謂卬成侯及商、鳳三家也。」</span>皆重侯累將，窮貴極富，見其位矣，未見其人也。<span class="style7">師古曰：「言無善人也。」</span>陽平之王多有材能，好事慕名，其埶尤盛，曠貴最乆。<span class="style7">師古曰：「陽平謂王鳳之家也。言居非其位，是為曠官，故云曠貴。」</span>然至於莽，亦以覆國。王商有剛毅節，廢黜以憂死，非其罪也。史丹父子相繼，高以重厚，位至三公。丹之輔道副主，掩惡揚美，傅會善意，<span class="style7">師古曰：「道讀曰導。傅讀曰附。」</span>雖宿儒達士無以加焉。及其歷房闥，入卧內，推至誠，犯顏色，動寤萬乘，轉移大謀，卒成太子，安母后之位。無言不讎，終獲忠貞之報。<span class="style7">師古曰：「大雅抑之詩曰：『無言不讎，無德不報。』故贊引之以喻丹也。」</span>傅喜守節不傾，亦蒙後凋之賞。哀、平際會，禍福速哉！</p>
<hr/>
</div>
<!-- end .main --></div>
<!-- end #main --></div>
</div>
</body></html>