<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷六十三・武五子傳第三十三</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature"><h1>卷六十三・武五子傳第三十三</h1>
<hr/>
<p class="style7" id="p0"><a class="gg-link" href="#p0" onclick="return changeColor(this);"></a>師古曰：「諸帝子傳皆言王，而此獨云子者，以戾太子在其中也。」</p>
<p id="p1"><a class="gg-link" href="#p1" onclick="return changeColor(this);"></a>孝武皇帝六男。衞皇后生戾太子，趙倢伃生孝昭帝，王夫人生齊懷王閎，<span class="style7">師古曰：「閎音宏。」</span>李姬生燕剌王旦、廣陵厲王胥，<span class="style7">師古曰：「不知官秩，故云李姬。謚法『暴戾無親曰剌』。剌音來葛反。」</span>李夫人生昌邑哀王髆。<span class="style7">師古曰：「髆音博。」</span></p>
<p id="p2"><a class="gg-link" href="#p2" onclick="return changeColor(this);"></a>戾太子據，元狩元年立爲皇太子，年十歲矣。初，上年二十九乃得太子，甚喜，爲立禖，<span class="style7">師古曰：「禖，求子之神也，解在枚皐傳。」</span>使東方朔、枚皐作禖祝。<span class="style7">師古曰：「祝，禖之祝辭。」</span>少壯，詔受公羊春秋，<span class="style7">師古曰：「少壯者，言漸長大也。少讀如本字。」</span>又從瑕丘江公受穀梁。及冠就宮，上爲立博望苑，<span class="style7">師古曰：「取其廣博觀望也。」</span>使通賔客，從其所好，故多以異端進者。元鼎四年，納史良娣，<span class="style7">韋昭曰：「良娣，太子之內官也。太子有妃，有良娣，有孺子，凡三等。」師古曰：「娣音弟。」</span>產子男進，號曰史皇孫。<span class="style7">張晏曰：「皆以舅氏姓爲氏，以相別也。」師古曰：「進者，皇孫名。」</span></p>
<p id="p3"><a class="gg-link" href="#p3" onclick="return changeColor(this);"></a>武帝末，衞后寵衰，江充用事。充與太子及衞氏有隙，<span class="style7">師古曰：「充爲直指使者，劾太子家車行馳道上，沒入車馬，太子求充，充不聽也。」</span>恐上晏駕後爲太子所誅，會巫蠱事起，充因此爲姦。是時，上春秋高，意多所惡，以爲左右皆爲蠱道祝詛，窮治其事。丞相公孫賀父子，陽石、諸邑公主，<span class="style7">師古曰：「兩公主。」</span>及皇后弟子長平侯衞伉皆坐誅。<span class="style7">師古曰：「伉音抗，又音剛。」</span>語在公孫賀、江充傳。</p>
<p id="p4"><a class="gg-link" href="#p4" onclick="return changeColor(this);"></a>充典治巫蠱，旣知上意，白言宮中有蠱氣，入宮至省中，壞御座掘地。上使按道侯韓說、御史章贛、黃門蘇文等助充。<span class="style7">師古曰：「說讀曰悅。贛音貢。」</span>充遂至太子宮掘蠱，得桐木人。時上疾，辟暑甘泉宮，<span class="style7">師古曰：「辟讀曰避。」</span>獨皇后、太子在。<span class="style7">師古曰：「在京師。」</span>太子召問少傅石德，<span class="style7">師古曰：「石慶子。」</span>德懼爲師傅并誅，因謂太子曰：「前丞相父子、兩公主及衞氏皆坐此，今巫與使者掘地得徵驗，不知巫置之邪，將實有也，無以自明，可矯以節收捕充等繫獄，<span class="style7">師古曰：「矯，託也，託詔命也。」</span>窮治其姦詐。且上疾在甘泉，皇后及家吏請問皆不報，<span class="style7">蘇林曰：「家吏，皇后吏也。」臣瓚曰：「太子稱家，家吏是太子吏也。」師古曰：「旣言皇后及家吏，此爲皇后吏及太子吏耳。瓚說是也。」</span>上存亡未可知，而姦臣如此，太子將不念秦扶蘇事耶？」<span class="style7">韋昭曰：「始皇死，趙高詐殺扶蘇而立胡亥也。」</span>太子急，然德言。</p>
<p id="p5"><a class="gg-link" href="#p5" onclick="return changeColor(this);"></a>征和二年七月壬午，乃使客爲使者收捕充等。按道侯說疑使者有詐，不肯受詔，客格殺說。御史章贛被創突亡，自歸甘泉。太子使舍人無且<span class="style7">師古曰：「且音子閭反。」</span>持節夜入未央宮殿長秋門，因長御倚華<span class="style7">鄭氏曰：「長音長者。」如淳曰：「漢儀注女長御比侍中，皇后見娙娥以下，長御稱謝。倚華，字也。」師古曰：「倚音於綺反。」</span>具白皇后，發中廄車載射士，<span class="style7">師古曰：「中廄，皇后車馬所在也。」</span>出武庫兵，發長樂宮衞，告令百官曰江充反。迺斬充以徇，炙胡巫上林中。<span class="style7">服虔曰：「作巫蠱之胡人也。炙，燒也。」師古曰：「胡巫受充意指，妄作蠱狀，太子特忿，且欲得其情實，故以火炙之，令毒痛耳。」</span>遂部賔客爲將率，與丞相劉屈氂等戰。長安中擾亂，言太子反，以故衆不附。太子兵敗，亡，不得。<span class="style7">師古曰：「太子出亡，而吏追捕不得也。」</span></p>
<p id="p6"><a class="gg-link" href="#p6" onclick="return changeColor(this);"></a>上怒甚，羣下憂懼，不知所出。<span class="style7">師古曰：「計無所出。」</span>壺關三老茂上書曰：<span class="style7">師古曰：「壺關，上黨之縣也。荀悅漢紀云令狐茂，班史不載其姓，不知於何得也。」</span>「臣聞父者猶天，母者猶地，子猶萬物也。故天平地安，陰陽和調，物迺茂成；父慈母愛室家之中，子迺孝順。陰陽不和則萬物夭傷，父子不和則室家喪亡。故父不父則子不子，君不君則臣不臣，雖有粟，吾豈得而食諸！<span class="style7">師古曰：「論語云齊景公問政於孔子，孔子對曰：『君君，臣臣，父父，子子。』公曰：『善哉！信如君不君，臣不臣，父不父，子不子，雖有粟，吾豈得而食諸！』言父子君臣之道不立，則國必危亡，倉廩雖多，吾不得食也。」</span>昔者虞舜，孝之至也，而不中於瞽叟；<span class="style7">師古曰：「中，當也。瞽叟，舜父也。言不當其意也。中音竹仲反。」</span>孝己被謗，伯竒放流，<span class="style7">師古曰：「孝己、伯竒並已解於上。」</span>骨肉至親，父子相疑。何者？積毀之所生也。由是觀之，子無不孝，而父有不察。今皇太子爲漢適嗣，<span class="style7">師古曰：「適讀曰嫡。」</span>承萬世之業，體祖宗之重，親則皇帝之宗子也。江充，布衣之人，閭閻之隷臣耳，<span class="style7">師古曰：「隷，賤也。」</span>陛下顯而用之，銜至尊之命以迫蹵皇太子，<span class="style7">師古曰：「蹵音千六反。」</span>造飾姦詐，羣邪錯謬，是以親戚之路鬲塞而不通。<span class="style7">師古曰：「鬲與隔同。」</span>太子進則不得上見，退則困於亂臣，獨冤結而亡告，不忍忿忿之心，起而殺充，恐懼逋逃，<span class="style7">師古曰：「逋，亡也。」</span>子盜父兵以救難自免耳，臣竊以爲無邪心。詩云：『營營青蠅，止于藩；愷悌君子，無信讒言；讒言罔極，交亂四國。』<span class="style7">師古曰：「小雅青蠅之詩也。營營，往來之貌也。藩，籬也。愷，樂；悌，易也。言青蠅來往，止於藩籬，變白作黑，讒人搆毀，間親令疏，樂易之君子不當信用。若讒言無極，則四國亦以交亂，宜深察也。」</span>往者江充讒殺趙太子，天下莫不聞，其罪固宜。<span class="style7">師古曰：「充宜得罪也。」</span>陛下不省察，深過太子，<span class="style7">師古曰：「以太子爲罪過而深責之。」</span>發盛怒，舉大兵而求之，三公自將，智者不敢言，辯士不敢說，臣竊痛之。臣聞子胥盡忠而忘其號，<span class="style7">師古曰：「忘，亡也。吳王殺之，被以惡名，失其善稱號。」</span>比干盡仁而遺其身，<span class="style7">師古曰：「比干，殷之賢臣，以道諫紂，紂怒殺之，而剖其心也。」</span>忠臣竭誠不顧鈇鉞之誅<span class="style7">師古曰：「鈇，所以斫人，如今莝刃也，音膚。」</span>以陳其愚，志在匡君安社稷也。<span class="style7">師古曰：「匡，正也。正其失也。」</span>詩云：『取彼譖人，投畀豺虎。』<span class="style7">師古曰：「小雅巷伯之詩。言譖讒之人，誠可疾惡，願投與猛獸食之。畀音必寐反。」</span>唯陛下寬心慰意，少察所親，<span class="style7">師古曰：「父子之道，天性之親也。」</span>毋患太子之非，亟罷甲兵，無令太子乆亡。<span class="style7">師古曰：「亟，急也，音居力反。」</span>臣不勝惓惓，<span class="style7">師古曰：「惓讀曰拳，解在劉向傳。」</span>出一旦之命，待罪建章闕下。」書奏，天子感寤。</p>
<p id="p7"><a class="gg-link" href="#p7" onclick="return changeColor(this);"></a>太子之亡也，東至湖，<span class="style7">師古曰：「湖，縣名，今虢州闅鄉、湖城二縣皆其地也。」</span>臧匿泉鳩里。<span class="style7">師古曰：「泉鳩水今在闅鄉縣東南十五里，見有戾太子冢，冢在澗東也。」</span>主人家貧，常賣屨以給太子。太子有故人在湖，聞其富贍，使人呼之而發覺。<span class="style7">師古曰：「贍，足也。」</span>吏圍捕太子，太子自度不得脫，<span class="style7">師古曰：「度音大各反。」</span>即入室距戶自經。山陽男子張富昌爲卒，足蹋開戶，新安令史李壽趨抱解太子，主人公遂格鬬死，皇孫二人皆并遇害。上旣傷太子，乃下詔曰：「蓋行疑賞，所以申信也。其封李壽爲邘侯，<span class="style7">韋昭曰：「邘在河內。」師古曰：「爲其解救太子也。邘音于。」</span>張富昌爲題侯。」<span class="style7">孟康曰：「縣名也。」晉灼曰：「地理志無也。功臣表食邑鉅鹿。」師古曰：「晉說是也。」</span></p>
<p id="p8"><a class="gg-link" href="#p8" onclick="return changeColor(this);"></a>乆之，巫蠱事多不信。上知太子惶恐無他意，而車千秋復訟太子冤，上遂擢千秋爲丞相，而族滅江充家，焚蘇文於橫橋上，<span class="style7">孟康曰：「橫音光。」師古曰：「即橫門渭橋也。」</span>及泉鳩里加兵刃於太子者，初爲北地太守，後族。上憐太子無辜，乃作思子宮，爲歸來望思之臺於湖。<span class="style7">師古曰：「言己望而思之，庶太子之魂來歸也。其臺在今湖城縣之西，閿鄉之東，基趾猶存。」</span>天下聞而悲之。</p>
<p id="p9"><a class="gg-link" href="#p9" onclick="return changeColor(this);"></a>初，太子有三男一女，女者平輿侯嗣子尚焉。及太子敗，皆同時遇害。衞后、史良娣葬長安城南。史皇孫、皇孫妃王夫人及皇女孫葬廣明。<span class="style7">蘇林曰：「苑名也。」</span>皇孫二人隨太子者，與太子并葬湖。<span class="style7">師古曰：「今太子冢北有二冢相次，則二皇孫也。」</span></p>
<p id="p10"><a class="gg-link" href="#p10" onclick="return changeColor(this);"></a>太子有遺孫一人，史皇孫子，王夫人男，年十八即尊位，是爲孝宣帝。帝初即位，下詔曰：「故皇太子在湖，未有號謚，歲時祠，其議謚，置園邑。」有司奏請：「禮『爲人後者，爲之子也』，故降其父母不得祭，<span class="style7">師古曰：「謂本生之父母也。」</span>尊祖之義也。陛下爲孝昭帝後，承祖宗之祀，制禮不踰閑。<span class="style7">師古曰：「閑猶限也。」</span>謹行視孝昭帝所爲故皇太子起位在湖，<span class="style7">文穎曰：「位，冢位也。」師古曰：「行音下更反。」</span>史良娣冢在博望苑北，親史皇孫位在廣明郭北。<span class="style7">如淳曰：「親謂父也。」</span>謚法曰『謚者，行之迹也』，愚以爲親謚宜曰悼，母曰悼后，比諸侯王園，置奉邑三百家。故皇太子謚曰戾，置奉邑二百家。史良娣曰戾夫人，置守冢三十家。園置長丞，周衞奉守如法。」以湖閿鄉邪里聚爲戾園，<span class="style7">孟康曰：「閿，古閺字，從門中𥄎。建安中正作閺。」師古曰：「𥄎，舉目使人也。𥄎音許密反。閿字本從𥄎，其後轉訛誤，遂作門中受耳。而郭璞乃音汝授反，蓋失理遠耳。」</span>長安白亭東爲戾后園，廣明成鄉爲悼園。皆改葬焉。</p>
<p id="p11"><a class="gg-link" href="#p11" onclick="return changeColor(this);"></a>後八歲，有司復言：「禮『父爲士，子爲天子，祭以天子』。悼園宜稱尊號曰皇考，立廟：因園爲寢，以時薦享焉。益奉園民滿千六百家，以爲奉明縣。尊戾夫人曰戾后，置園奉邑，及益戾園各滿三百家。」</p>
<p id="p12"><a class="gg-link" href="#p12" onclick="return changeColor(this);"></a>齊懷王閎與燕王旦、廣陵王胥同日立，皆賜策，各以國土風俗申戒焉，曰：「惟元狩六年四月乙巳，皇帝使御史大夫湯<span class="style7">師古曰：「張湯。」</span>廟立子閎爲齊王，<span class="style7">師古曰：「於廟授策也。」</span>曰：烏呼！小子閎，受茲青社。<span class="style7">張晏曰：「王者以五色土爲太社，封四方諸侯，各以其方色土與之，苴以白茅，歸以立社。」</span>朕承天序，惟稽古，建爾國家，<span class="style7">師古曰：「言考於古道而立子爲王。」</span>封于東土，世爲漢藩輔。烏呼！念哉，共朕之詔。<span class="style7">師古曰：「共讀曰恭。言敬聽我詔。」</span>惟命不于常，<span class="style7">師古曰：「言皇天無親，惟德是輔，善則得之，惡則失之。」</span>人之好德，克明顯光；義之不圖，俾君子怠。<span class="style7">師古曰：「言人若好德，則能明顯有光輝；若不圖於義，則君子懈怠，無歸附之者。圖，謀也。俾，使也。」</span>悉爾心，允執其中，天祿永終；<span class="style7">師古曰：「能盡爾心，信執中和之德，則能終天祿者也。」</span>厥有愆不臧，迺凶于乃國，而害于爾躬。<span class="style7">師古曰：「臧，善也。乃，汝也。」</span>嗚呼！保國乂民，可不敬與！王其戒之！」<span class="style7">師古曰：「保，安也。乂，治也。與讀曰歟。」</span>閎母王夫人有寵，閎尤愛幸，立八年，薨，無子，國除。</p>
<p id="p13"><a class="gg-link" href="#p13" onclick="return changeColor(this);"></a>燕剌王旦賜策曰：「嗚呼！小子旦，受茲玄社，建爾國家，封于北土，世爲漢藩輔。嗚呼！薰鬻氏虐老獸心，以姦巧邊甿。<span class="style7">服虔曰：「薰鬻，堯時匈奴號也。」孟康曰：「甿音萌。」師古曰：「虐老，謂貴少壯而食甘肥，賤耆老而與粗惡也。獸心，言貪暴而無仁義也。甿，庶人。薰音勳。鬻音育。」</span>朕命將率，徂征厥罪。<span class="style7">師古曰：「徂，往也。」</span>萬夫長，千夫長，三十有二帥，<span class="style7">張晏曰：「時所獲三十二帥也。」</span>降旗奔師。<span class="style7">如淳曰：「昆邪王偃其旗鼓而來降也。」</span>薰鬻徙域，<span class="style7">張晏曰：「匈奴徙東。」</span>北州以妥。<span class="style7">孟康曰：「古綏字也。」臣瓚曰：「妥，安也。」師古曰：「瓚說是也。妥音他果反。」</span>悉爾心，毋作怨，毋作棐德，<span class="style7">服虔曰：「棐，薄也。」師古曰：「棐，古匪字也。匪，非也。」</span>毋迺廢備。<span class="style7">師古曰：「禦邊之備不可廢。」</span>非敎士不得從徵。<span class="style7">張晏曰：「士不素習不得應召。」</span>王其戒之！」</p>
<p id="p14"><a class="gg-link" href="#p14" onclick="return changeColor(this);"></a>旦壯大就國，爲人辯略，博學經書雜說，好星曆數術倡優射獵之事，招致游士。及衞太子敗，齊懷王又薨，旦自以次第當立，上書求入宿衞。上怒，下其使獄。後坐臧匿亡命，削良鄉、安次、文安三縣。武帝由是惡旦，後遂立少子爲太子。</p>
<p id="p15"><a class="gg-link" href="#p15" onclick="return changeColor(this);"></a>帝崩，太子立，是爲孝昭帝，賜諸侯王璽書。旦得書，不肯哭，曰：「璽書封小。<span class="style7">張晏曰：「文少則封小。」</span>京師疑有變。」遣幸臣壽西長、孫縱之、王孺等之長安，<span class="style7">師古曰：「之，往也。」</span>以問禮儀爲名。王孺見執金吾廣意，<span class="style7">師古曰：「郭廣意。」</span>問帝崩所病，<span class="style7">師古曰：「因何病而崩。」</span>立者誰子，年幾歲。廣意言待詔五莋宮，<span class="style7">師古曰：「苲讀與柞同。」</span>宮中讙言帝崩，諸將軍共立太子爲帝，年八九歲，葬時不出臨。<span class="style7">師古曰：「臨音力禁反。」</span>歸以報王。王曰：「上弃羣臣，無語言，蓋主又不得見，甚可怪也。」復遣中大夫至京師上書言：「竊見孝武皇帝躬聖道，孝宗廟，慈愛骨肉，和集兆民，德配天地，明並日月，威武洋溢，<span class="style7">師古曰：「洋溢，言盛多也。洋音羊。」</span>遠方執寶而朝，增郡數十，斥地且倍，<span class="style7">師古曰：「斥，開也。」</span>封泰山，禪梁父，巡狩天下，遠方珍物陳于太廟，德甚休盛，<span class="style7">師古曰：「休，美也。」</span>請立廟郡國。」奏報聞。時大將霍光秉政，襃賜燕王錢三千萬，益封萬三千戶。旦怒曰：「我當爲帝，何賜也！」遂與宗室中山哀王子劉長、齊孝王孫劉澤等結謀，詐言以武帝時受詔，得職吏事，修武備，備非常。<span class="style7">如淳曰：「諸侯不得治民與職事，是以爲詐言受詔，得知職事，發兵爲備也。」</span></p>
<p id="p16"><a class="gg-link" href="#p16" onclick="return changeColor(this);"></a>長於是爲旦命令羣臣曰：「寡人賴先帝休德，<span class="style7">師古曰：「休，美也。」</span>獲奉北藩，親受明詔，職吏事，領庫兵，飭武備，<span class="style7">師古曰：「飭讀與敕同。飭，整也。」</span>任重職大，夙夜兢兢，子大夫將何以規佐寡人？且燕國雖小，成周之建國也，<span class="style7">師古曰：「自周以來即爲燕國，言以乆遠。」</span>上自召公，下及昭、襄，<span class="style7">師古曰：「召公，謂召公奭也。昭、襄，六國時燕之二王也。召讀曰邵。」</span>于今千載，豈可謂無賢哉？寡人束帶聽朝三十餘年，曾無聞焉。其者寡人之不及與？<span class="style7">師古曰：「與讀曰歟。」</span>意亦子大夫之思有所不至乎？其咎安在？方今寡人欲撟邪防非，章聞揚和，<span class="style7">師古曰：「撟，正也。章，表也。撟與矯同，其字從手也。」</span>撫慰百姓，移風易俗，厥路何由？子大夫其各悉心以對，寡人將察焉。」</p>
<p id="p17"><a class="gg-link" href="#p17" onclick="return changeColor(this);"></a>羣臣皆免冠謝。郎中成軫謂旦曰：「大王失職，獨可起而索，不可坐而得也。<span class="style7">師古曰：「失職，謂當爲漢嗣而不被用也。索，求也。」</span>大王壹起，國中雖女子皆奮臂隨大王。」旦曰：「前高后時，偽立子弘爲皇帝，諸侯交手事之八年。<span class="style7">師古曰：「交手，謂拱手也。」</span>呂太后崩，大臣誅諸呂，迎立文帝，天下乃知非孝惠子也。我親武帝長子，反不得立，上書請立廟，又不聽。立者疑非劉氏。」</p>
<p id="p18"><a class="gg-link" href="#p18" onclick="return changeColor(this);"></a>即與劉澤謀爲姦書，言少帝非武帝子，大臣所共立，天下宜共伐之。使人傳行郡國，以搖動百姓。澤謀歸發兵臨淄，與燕王俱起。旦遂招來郡國姦人，賦斂銅鐵作甲兵，數閱其車騎材官卒，建旌旗鼓車，旄頭先敺，<span class="style7">師古曰：「敺與驅同。」</span>郎中侍從者著貂羽，黃金附蟬，<span class="style7">晉灼曰：「以翠羽飾冠也。」師古曰：「貂羽，以貂尾爲冠之羽也。附蟬，爲金蟬以附冠前也。凡此旄頭先驅，皆天子之制。而貂羽附蟬，又天子侍中之飾，王僭爲之。」</span>皆號侍中。旦從相、中尉以下，勒車騎，發民會圍，大獵文安縣，以講士馬，須期日。<span class="style7">師古曰：「講，習也。須，待也。」</span>郎中韓義等數諫旦，旦殺義等凡十五人。會缾侯劉成知澤等謀，<span class="style7">師古曰：「缾侯，菑川靖王子也。缾音步丁反。」</span>告之青州刺史雋不疑，不疑收捕澤以聞。天子遣大鴻臚丞治，連引燕王。有詔勿治，而劉澤等皆伏誅。益封缾侯。</p>
<p id="p19"><a class="gg-link" href="#p19" onclick="return changeColor(this);"></a>乆之，旦姉鄂邑蓋長公主、<span class="style7">張晏曰：「食邑鄂，蓋侯王信妻也。」師古曰：「爲蓋侯妻是也，非王信。信者，武帝之舅耳，不取鄂邑主爲妻，當是信子頃侯充耳。」</span>左將軍上官桀父子與霍光爭權有隙，皆知旦怨光，即私與燕交通。旦遣孫縱之等前後十餘輩，多齎金寶走馬，<span class="style7">師古曰：「走馬，馬之善走者。」</span>賂遺蓋主。上官桀及御史大夫桑弘羊等皆與交通，數記疏光過失與旦，令上書告之。桀欲從中下其章。<span class="style7">師古曰：「下音胡稼反。」</span>旦聞之，喜，上疏曰：「昔秦據南面之位，制一世之命，威服四夷，輕弱骨肉，顯重異族，廢道任刑，無恩宗室。其後尉佗入南夷，陳涉呼楚澤，<span class="style7">師古曰：「呼音火故反。」</span>近狎作亂，內外俱發，<span class="style7">師古曰：「狎，習也。近習之人，謂趙高也。」</span>趙氏無炊火焉。<span class="style7">韋昭曰：「趙，秦之別氏。」師古曰：「無炊火，無絕祀也。」</span>高皇帝覽蹤迹，觀得失，見秦建本非是，故改其路，規土連城，布王子孫，<span class="style7">師古曰：「規，畫也。」</span>是以支葉扶疏，異姓不得間也。<span class="style7">師古曰：「間音工莧反。」</span>今陛下承明繼成，<span class="style7">師古曰：「承聖明之後，繼已成之業。」</span>委任公卿，羣臣連與成朋，非毀宗室，<span class="style7">師古曰：「與謂黨與也。」</span>膚受之愬，日騁於廷，惡吏廢法立威，主恩不下究。<span class="style7">師古曰：「究，竟也。言不終竟於下。」</span>臣聞武帝使中郎將蘇武使匈奴，見留二十年不降，還亶爲典屬國。<span class="style7">師古曰：「亶音但。」</span>今大將軍長史敞無勞，爲搜粟都尉。<span class="style7">師古曰：「楊敞也。」</span>又將軍都郎羽林，<span class="style7">張晏曰：「都試郎、羽林也。」師古曰：「都，大也，謂大會試之。漢光祿挈令『諸當試者，不會都所，免之』。」</span>道上移蹕，<span class="style7">如淳曰：「移猶傳也。」</span>太官先置。<span class="style7">師古曰：「昭紀云『詐令人爲燕王旦上書』，又云上曰『朕知此書詐也。將軍都郎屬耳，燕王何以得知之？』而此傳乃云旦自上疏，此下又云帝覺有詐，遂親信光，參錯不同，疑此傳爲誤。」</span>臣旦願歸符璽，入宿衞，察姦臣之變。」</p>
<p id="p20"><a class="gg-link" href="#p20" onclick="return changeColor(this);"></a>是時昭帝年十四，覺其有詐，遂親信霍光，而疏上官桀等。桀等因謀共殺光，廢帝，迎立燕王爲天子。旦置驛書，往來相報，許立桀爲王，外連郡國豪桀以千數。旦以語相平，平曰：「大王前與劉澤結謀，事未成而發覺者，以劉澤素夸，好侵陵也。平聞左將軍素輕易，車騎將軍少而驕，臣恐其如劉澤時不能成，又恐旣成，反大王也。」旦曰：「前日一男子詣闕，自謂故太子，長安中民趣鄉之，<span class="style7">師古曰：「鄉讀曰嚮。」</span>正讙不可止，<span class="style7">師古曰：「人衆旣多，故讙譁也。」</span>大將軍恐，出兵陳之，以自備耳。我帝長子，天下所信，何憂見反？」後謂羣臣：「蓋主報言，獨患大將軍與右將軍王莽。<span class="style7">張晏曰：「天水人也，字稚叔。」</span>今右將軍物故，<span class="style7">師古曰：「謂死也。」</span>丞相病，幸事必成，徵不乆。」令羣臣皆裝。</p>
<p id="p21"><a class="gg-link" href="#p21" onclick="return changeColor(this);"></a>是時天雨，虹下屬宮中飲井水，<span class="style7">師古曰：「屬猶注也，音之欲反。」</span>井水竭。厠中豕羣出，壞大官竈。<span class="style7">師古曰：「厠，養豕圂也。圂音胡困反。」</span>烏鵲鬬死。鼠舞殿端門中。<span class="style7">師古曰：「端門，正門也。」</span>殿上戶自閉，不可開。天火燒城門。大風壞宮城樓，折拔樹木。流星下墯。后姬以下皆恐。王驚病，使人祠葭水、台水。<span class="style7">晉灼曰：「地理志葭水在廣平南和，台水在雁門。」師古曰：「葭音家。台音怡。」</span>王客呂廣等知星，爲王言「當有兵圍城，期在九月十月，漢當有大臣戮死者。」語具在五行志。</p>
<p id="p22"><a class="gg-link" href="#p22" onclick="return changeColor(this);"></a>王愈憂恐，謂廣等曰：「謀事不成，妖祥數見，兵氣且至，柰何？」會蓋主舍人父燕倉知其謀，告之，由是發覺。丞相賜璽書，部中二千石逐捕孫縱之及左將軍桀等，皆伏誅。旦聞之，召相平曰：「事敗，遂發兵乎？」平曰：「左將軍已死，百姓皆知之，不可發也。」王憂懣，<span class="style7">師古曰：「懣音滿，又音悶，解在司馬遷傳。」</span>置酒萬載宮，會賔客羣臣妃妾坐飲。王自歌曰：「歸空城兮，狗不吠，雞不鳴，橫術何廣廣兮，固知國中之無人！」<span class="style7">蘇林曰：「廣音曠。」臣瓚曰：「術，道路也。」師古曰：「廣讀如本字。此歌意，言身死之後，國當空也。」</span>華容夫人起舞曰：「髮紛紛兮寘渠，<span class="style7">孟康曰：「寘音羃。髮歷羃挂岸也。」臣瓚曰：「寘塞溝渠。」師古曰：「瓚說是也。寘音徒千反。」</span>骨籍籍兮亡居。<span class="style7">師古曰：「籍籍，從橫貌也。居，處也。」</span>母求死子兮，妻求死夫。裴回兩渠間兮，君子獨安居！」<span class="style7">師古曰：「置酒之宮，池沼所在，其間有渠，故即其所見以爲歌辭也。」</span>坐者皆泣。</p>
<p id="p23"><a class="gg-link" href="#p23" onclick="return changeColor(this);"></a>有赦令到，王讀之，曰：「嗟乎！獨赦吏民，不赦我。」因迎后姬諸夫人之明光殿，王曰：「老虜曹爲事當族！」<span class="style7">師古曰：「曹，輩也。」</span>欲自殺。左右曰：「黨得削國，<span class="style7">師古曰：「黨音他朗反。」</span>幸不死。」后姬夫人共啼泣止王。會天子使使者賜燕王璽書曰：「昔高皇帝王天下，建立子弟以藩屏社稷。先日諸呂陰謀大逆，劉氏不絕若髮，賴絳侯等誅討賊亂，尊立孝文，以安宗廟，非以中外有人，表裏相應故邪？樊、酈、曹、灌，攜劔推鋒，<span class="style7">師古曰：「樊噲、酈商、曹參、灌嬰等。」</span>從高皇帝墾菑除害，耘鉏海內，<span class="style7">師古曰：「菑，古災字。」</span>當此之時，頭如蓬葆，<span class="style7">頭乆不理，如蓬草羽葆也。師古曰：「草叢生曰葆，音保。」</span>勤苦至矣，然其賞不過封侯。今宗室子孫曾無暴衣露冠之勞，裂地而王之，分財而賜之，父死子繼，兄終弟及。今王骨肉至親，敵吾一體，<span class="style7">師古曰：「言若四肢之一也。」</span>迺與佗姓異族謀害社稷，親其所疏，疏其所親，有逆悖之心，無忠愛之義。如使古人有知，當何面目復奉齊酎見高祖之廟乎！」<span class="style7">師古曰：「古人謂先人。」</span></p>
<p id="p24"><a class="gg-link" href="#p24" onclick="return changeColor(this);"></a>旦得書，以符璽屬醫工長，<span class="style7">師古曰：「屬，委也。醫工長，王官之主醫者也。屬音之欲反。」</span>謝相二千石：「奉事不謹，死矣。」即以綬自絞。后夫人隨旦自殺者二十餘人。天子加恩，赦王太子建爲庶人，賜旦謚曰剌王。旦立三十八年而誅，國除。</p>
<p id="p25"><a class="gg-link" href="#p25" onclick="return changeColor(this);"></a>後六年，宣帝即位，封旦兩子，慶爲新昌侯，賢爲安定侯，又立故太子建，是爲廣陽頃王，二十九年薨。子穆王舜嗣，二十一年薨。子思王璜嗣，二十年薨。子嘉嗣。王莽時，皆廢漢藩王爲家人，嘉獨以獻符命封扶美侯，賜姓王氏。</p>
<p id="p26"><a class="gg-link" href="#p26" onclick="return changeColor(this);"></a>廣陵厲王胥賜策曰：「嗚呼！小子胥，受茲赤社，建爾國家，封于南土，世世爲漢藩輔。古人有言曰：『大江之南，五湖之間，其人輕心。楊州保彊，<span class="style7">李竒曰：「保，恃也。」</span>三代要服，不及以正。』<span class="style7">師古曰：「要服，次荒服之內者也。正，政也。要音一遙反。」</span>烏呼！悉爾心，祗祗兢兢，迺惠迺順，<span class="style7">師古曰：「祗祗，敬也。兢兢，慎也。言當慈惠于下，忠順于上也。」</span>毋桐好逸，毋邇宵人，<span class="style7">應劭曰：「無好逸游之事，邇近小人也。」張晏曰：「桐音同。」師古曰：「桐音通。桐，輕脫之貌也。」</span>惟法惟則！<span class="style7">師古曰：「言當依法則。」</span>書云『臣不作福，不作威』，<span class="style7">師古曰：「周書洪範云『臣無有作威作福也』。」</span>靡有後羞。王其戒之！」<span class="style7">師古曰：「言宜戒慎，勿令後有羞辱之事也。」</span></p>
<p id="p27"><a class="gg-link" href="#p27" onclick="return changeColor(this);"></a>胥壯大，好倡樂逸游，力扛鼎，<span class="style7">師古曰：「扛，舉也，音江。」</span>空手搏熊彘猛獸。動作無法度，故終不得爲漢嗣。</p>
<p id="p28"><a class="gg-link" href="#p28" onclick="return changeColor(this);"></a>昭帝初立，益封胥萬三千戶，元鳳中入朝，復益萬戶，賜錢二千萬，黃金二千斤，安車駟馬寶劔。及宣帝即位，封胥四子聖、曾、寶、昌皆爲列侯，又立胥小子弘爲高密王。所以襃賞甚厚。</p>
<p id="p29"><a class="gg-link" href="#p29" onclick="return changeColor(this);"></a>始，昭帝時，胥見上年少無子，有覬欲心。<span class="style7">師古曰：「覬音兾。」</span>而楚地巫鬼，<span class="style7">師古曰：「言其土俗尊尚巫鬼之事。」</span>胥迎女巫李女須，使下神祝詛。<span class="style7">師古曰：「女須者，巫之名也。」</span>女須泣曰：「孝武帝下我。」左右皆伏。<span class="style7">師古曰：「見女須云武帝神下，故伏而聽之。」</span>言「吾必令胥爲天子。」胥多賜女須錢，使禱巫山。<span class="style7">師古曰：「即楚地之巫山也。」</span>會昭帝崩，胥曰：「女須良巫也！」殺牛塞禱。<span class="style7">師古曰：「以爲因禱祝詛而崩也。塞音先代反。」</span>及昌邑王徵，復使巫祝詛之。後王廢，胥寖信女須等，<span class="style7">師古曰：「寖，古浸字也。寖，漸也，益也。」</span>數賜予錢物。宣帝即位，胥曰：「太子孫何以反得立？」復令女須祝詛如前。又胥女爲楚王延壽后弟婦，數相餽遺，通私書。<span class="style7">師古曰：「餽亦饋字。」</span>後延壽坐謀反誅，辭連及胥。有詔勿治，賜胥黃金前後五千斤，它器物甚衆。胥又聞漢立太子，謂姬南等曰：「我終不得立矣。」乃止不詛。後胥子南利侯寶坐殺人奪爵，還歸廣陵，與胥姬左修姦。事發覺，繫獄，棄巿。相勝之奏奪王射陂草田以賦貧民，<span class="style7">張晏曰：「射水之陂，在射陽縣。」</span>奏可。胥復使巫祝詛如前。</p>
<p id="p30"><a class="gg-link" href="#p30" onclick="return changeColor(this);"></a>胥宮園中棗樹生十餘莖，莖正赤，葉白如素。池水變赤，魚死。有鼠晝立舞王后廷中。胥謂姬南等曰：「棗水魚鼠之怪甚可惡也。」居數月，祝詛事發覺，有司按驗，胥惶恐，藥殺巫及宮人二十餘人以絕口。公卿請誅胥，天子遣廷尉、大鴻臚即訊。<span class="style7">師古曰：「就問也。」</span>胥謝曰：「罪死有餘，誠皆有之。<span class="style7">師古曰：「誠，實也。」</span>事乆遠，請歸思念具對。」胥旣見使者還，置酒顯陽殿，召太子霸及子女董訾、胡生等夜飲，<span class="style7">師古曰：「董訾、胡生，皆女名。」</span>使所幸八子郭昭君、家人子趙左君等鼓瑟歌舞。<span class="style7">師古曰：「八子，姬妾之秩號也。家人子，無官秩者也。」</span>王自歌曰：「欲乆生兮無終，長不樂兮安窮！<span class="style7">師古曰：「人所以欲乆生者，貴其安豫無有終極，而我在生，長不歡樂，焉用窮盡年壽也。」</span>奉天期兮不得須臾，<span class="style7">張晏曰：「奉天子期，當死，不得復延年。」</span>千里馬兮駐待路。<span class="style7">張晏曰：「二卿亭驛待以答詔命。」</span>黃泉下兮幽深，人生要死，何爲苦心！<span class="style7">師古曰：「言人生必當有死，無假勞心懷悲戚。」</span>何用爲樂心所喜，出入無悰爲樂亟。<span class="style7">韋昭曰：「悰亦樂也，音裁宗反。亟，數，亦疾也，謂不乆也。言人生以何爲樂，但以心志所喜好耳。今我出入皆無歡怡，不得乆長也。喜音許吏反。亟音邱吏反。」</span>蒿里召兮郭門閱，<span class="style7">師古曰：「蒿里，死人里。」</span>死不得取代庸，身自逝。」<span class="style7">師古曰：「言死當自去，不如他傜役得顧庸自代也。逝，合韻音上列反。」</span>左右悉更涕泣奏酒，<span class="style7">師古曰：「更，互也。奏，進也。更音工衡反。」</span>至雞鳴時罷。胥謂太子霸曰：「上遇我厚，今負之甚。我死，骸骨當暴。幸而得葬，薄之，無厚也。」即以綬自絞死。及八子郭昭君等二人皆自殺。天子加恩，赦王諸子皆爲庶人，賜謚曰厲王。立六十四年而誅，國除。</p>
<p id="p31"><a class="gg-link" href="#p31" onclick="return changeColor(this);"></a>後七年，元帝復立胥太子霸，是爲孝王，十三年薨。子共王意嗣，<span class="style7">師古曰：「共讀曰恭。」</span>三年薨。子哀王護嗣，十六年薨，無子，絕。後六年，成帝復立孝王子守，是爲靖王，立二十年薨。子宏嗣，王莽時絕。</p>
<p id="p32"><a class="gg-link" href="#p32" onclick="return changeColor(this);"></a>初，高密哀王弘本始元年以廣陵王胥少子立，九年薨。子頃王章嗣，三十三年薨。子懷王寬嗣，十一年薨。子慎嗣，王莽時絕。</p>
<p id="p33"><a class="gg-link" href="#p33" onclick="return changeColor(this);"></a>昌邑哀王髆天漢四年立，十一年薨，子賀嗣。立十三年，昭帝崩，無嗣，大將軍霍光徵王賀典喪。<span class="style7">師古曰：「令爲喪主。」</span>璽書曰：<span class="style7">師古曰：「太后璽書。」</span>「制詔昌邑王：使行大鴻臚事少府樂成、<span class="style7">師古曰：「史樂成。」</span>宗正德、光祿大夫吉、<span class="style7">師古曰：「丙吉也。」</span>中郎將利漢<span class="style7">師古曰：「不知姓。」</span>徵王，乘七乘傳詣長安邸。」夜漏未盡一刻，以火發書。其日中，賀發，晡時至定陶，行百三十五里，侍從者馬死相望於道。郎中令龔遂諫王，令還郎謁者五十餘人。賀到濟陽，求長鳴雞，<span class="style7">師古曰：「鳴聲長者也。」</span>道買積竹杖。<span class="style7">文穎曰：「合竹作杖也。」</span>過弘農，使大奴善以衣車載女子。<span class="style7">師古曰：「凡言大奴者，謂奴之尤長大者也。」</span>至湖，<span class="style7">師古曰：「即湖縣。」</span>使者以讓相安樂。<span class="style7">張晏曰：「使者，長安使人也。」師古曰：「讓，責也。」</span>安樂告遂，遂入問賀，賀曰：「無有。」遂曰：「即無有，何愛一善以毀行義！請收屬吏，<span class="style7">師古曰：「以善付吏也。屬音之欲反。其下亦同。」</span>以湔洒大王。」<span class="style7">師古曰：「湔，澣也。洒，濯也。湔音子顛反。洒音先禮反。」</span>即捽善，屬衞士長行法。<span class="style7">師古曰：「捽，持頭也。衞士長，主衞之官。捽音材兀反。」</span></p>
<p id="p34"><a class="gg-link" href="#p34" onclick="return changeColor(this);"></a>賀到霸上，大鴻臚郊迎，騶奉乘輿車。王使僕壽成御，郎中令遂參乘。旦至廣明東都門，遂曰：「禮，奔喪望見國都哭。此長安東郭門也。」賀曰：「我嗌痛，不能哭。」<span class="style7">師古曰：「嗌，喉咽也，音益。」</span>至城門，遂復言，賀曰：「城門與郭門等耳。」且至未央宮東闕，遂曰：「昌邑帳在是闕外馳道北，<span class="style7">文穎曰：「弔哭帳也。」師古曰：「是謂此。」</span>未至帳所，有南北行道，馬足未至數步，大王宜下車，鄉闕西面伏，哭盡哀止。」<span class="style7">師古曰：「鄉讀曰嚮。」</span>王曰：「諾。」到，哭如儀。</p>
<p id="p35"><a class="gg-link" href="#p35" onclick="return changeColor(this);"></a>王受皇帝璽綬，襲尊號。即位二十七日，行淫亂。大將軍光與羣臣議，白孝昭皇后，廢賀歸故國，賜湯沐邑二千戶，故王家財物皆與賀。及哀王女四人各賜湯沐邑千戶。語在霍光傳。國除，爲山陽郡。</p>
<p id="p36"><a class="gg-link" href="#p36" onclick="return changeColor(this);"></a>初賀在國時，數有怪。甞見白犬，高三尺，無頭，其頸以下似人，而冠方山冠。後見熊，左右皆莫見。又大鳥飛集宮中。王知，惡之，輒以問郎中令遂。遂爲言其故，語在五行志。王卬天嘆曰：「不祥何爲數來！」<span class="style7">師古曰；「卬讀曰仰。」</span>遂叩頭曰：「臣不敢隱忠，數言危亡之戒，大王不說。<span class="style7">師古曰：「說讀曰悅。」</span>夫國之存亡，豈在臣言哉？願王內自揆度。<span class="style7">師古曰：「度音徒各反。」</span>大王誦詩三百五篇，人事浹，王道備，<span class="style7">師古曰：「浹，徹也，音子牒反。」</span>王之所行中詩一篇何等也？<span class="style7">師古曰：「言王所行，皆不合法度。王自謂當於何詩之文也。中音竹仲反。」</span>大王位爲諸侯王，行汙於庶人，<span class="style7">師古曰：「汙，濁穢。」</span>以存難，以亡易，宜深察之。」後又血汙王坐席，王問遂，遂叫然號曰：「宮空不乆，祅祥數至。血者，陰憂象也。宜畏慎自省。」賀終不改節。居無何，徵。旣即位，後王夢青蠅之矢積西階東，可五六石，以屋版瓦覆，<span class="style7">師古曰：「版瓦，大瓦也。」</span>發視之，青蠅矢也。以問遂，遂曰：「陛下之詩不云乎？<span class="style7">蘇林曰：「猶言陛下所讀之詩也。」</span>『營營青蠅，至于藩；愷悌君子，毋信讒言。』<span class="style7">師古曰：「已解於上。」</span>陛下左側讒人衆多，如是青蠅惡矣。<span class="style7">師古曰：「惡即矢也。越王句踐爲吳王甞惡，亦其義也。」</span>宜進先帝大臣子孫親近以爲左右。如不忍昌邑故人，<span class="style7">師古曰：「如，若也。不忍謂不能疏遠也。」</span>信用讒諛，必有凶咎。願詭禍爲福，皆放逐之。<span class="style7">師古曰：「詭猶反。」</span>臣當先逐矣。」賀不用其言，卒至於廢。</p>
<p id="p37"><a class="gg-link" href="#p37" onclick="return changeColor(this);"></a>大將軍光更尊立武帝曾孫，是爲孝宣帝。即位，心內忌賀，元康二年遣使者賜山陽太守張敞璽書曰：「制詔山陽太守：其謹備盜賊，察往來過客。毋下所賜書！」<span class="style7">師古曰：「密令警察，不欲宣露也。」</span>敞於是條奏賀居處，著其廢亡之效，<span class="style7">師古曰：「著，明也。」</span>曰：「臣敞地節三年五月視事，故昌邑王居故宮，奴婢在中者百八十三人，閉大門，開小門，廉吏一人爲領錢物市買，朝內食物，<span class="style7">師古曰：「每旦一內之。」</span>它不得出入。<span class="style7">師古曰：「食物之外皆不得妄有出入。」</span>督盜一人別主徼循，察往來者，以王家錢取卒，迾宮清中備盜賊。<span class="style7">李竒曰：「迾，遮也。」鄧展曰：「令其宮中清靖，不得妄有異人也。」師古曰：「以王家錢顧人爲卒也。」</span>臣敞數遣丞吏行察。<span class="style7">師古曰：「行音下更反。」</span>四年九月中，臣敞入視居處狀，故王年二十六七，爲人青黑色，小目，鼻末銳卑，少須眉，身體長大，疾痿，行步不便。<span class="style7">師古曰：「痿，風痺疾也，音人佳反。」</span>衣短衣大绔，冠惠文冠，<span class="style7">蘇林曰：「治獄法冠也。」孟康曰：「今侍中所著也。」服虔曰：「武冠也，或曰趙惠文王所服，故曰惠文。」晉灼曰：「柱後惠文，法冠也。但言惠文，侍中冠。孟說是也。」</span>佩玉環，簪筆持牘趨謁。<span class="style7">師古曰：「簪筆，插筆於首也。牘，木簡也。」</span>臣敞與坐語中庭，閱妻子奴婢。臣敞欲動觀其意，即以惡鳥感之，曰：『昌邑多梟。』故王應曰：『然前賀西至長安，殊無梟。復來，東至濟陽，迺復聞梟聲。』臣敞閱至子女持轡，<span class="style7">師古曰：「賀之子女名持轡。」</span>故王跪曰：『持轡母，嚴長孫女也。』臣敞故知執金吾嚴延年字長孫，女羅紨，<span class="style7">師古曰：「羅紨，其名也。紨音敷。」</span>前爲故王妻。察故王衣服言語跪起，清狂不惠。<span class="style7">蘇林曰：「凡狂者，陰陽脈盡濁。今此人不狂似狂者，故言清狂也。或曰，色理清徐而心不慧曰清狂。清狂，如今白癡也。」</span>妻十六人，子二十二人，其十一人男，十一人女。昧死奏名籍及奴婢財物簿。臣敞前書言：『昌邑哀王歌舞者張修等十人，無子，又非姬，但良人，無官名，王薨當罷歸。太傅豹等擅留，以爲哀王園中人，所不當得爲，<span class="style7">師古曰：「於法不當然。」</span>請罷歸。』故王聞之曰：『中人守園，疾者當勿治，相殺傷者當勿法，欲令亟死，太守柰何而欲罷之？』<span class="style7">師古曰：「亟，急也，音居力反。」</span>其天資喜由亂亡，終不見仁義，如此。<span class="style7">師古曰：「喜，好也。由，從也。喜音許吏反。」</span>後丞相御史以臣敞書聞，奏可。皆以遣。」上由此知賀不足忌。</p>
<p id="p38"><a class="gg-link" href="#p38" onclick="return changeColor(this);"></a>其明年春，迺下詔曰：「蓋聞象有罪，舜封之，骨肉之親，析而不殊。<span class="style7">師古曰：「析，分也。殊，絕也。」</span>其封故昌邑王賀爲海昬侯，食邑四千戶。」<span class="style7">師古曰：「海昬，豫章之縣。」</span>侍中衞尉金安上上書言：「賀天之所棄，陛下至仁，復封爲列侯。賀𡂨頑放廢之人，不宜得奉宗廟朝聘之禮。」奏可。賀就國豫章。</p>
<p id="p39"><a class="gg-link" href="#p39" onclick="return changeColor(this);"></a>數年，楊州刺史柯奏賀與故太守卒史孫萬世交通，<span class="style7">師古曰：「柯者，刺史之名也。」</span>萬世問賀：「前見廢時，何不堅守毋出宮，斬大將軍，而聽人奪璽綬乎？」賀曰：「然。失之。」萬世又以賀且王豫章，不乆爲列侯。賀曰：「且然，<span class="style7">師古曰：「謂亦將如此。」</span>非所宜言。」有司案驗，請逮捕。制曰：「削戶三千。」後薨。</p>
<p id="p40"><a class="gg-link" href="#p40" onclick="return changeColor(this);"></a>豫章太守廖奏言：「舜封象於有鼻，<span class="style7">師古曰；「廖，太守名也。有鼻在零陵，今鼻亭是也。廖音聊。」</span>死不爲置後，以爲暴亂之人不宜爲太祖。<span class="style7">師古曰：「謂一國之始祖。」</span>海昏侯賀死，上當爲後者子充國；<span class="style7">師古曰：「上謂由上其名於有司。」</span>充國死，復上弟奉親；奉親復死，是天絕之也。陛下聖仁，於賀甚厚，雖舜於象無以加也。宜以禮絕賀，以奉天意。願下有司議。」議皆以爲不宜爲立嗣，國除。</p>
<p id="p41"><a class="gg-link" href="#p41" onclick="return changeColor(this);"></a>元帝即位，復封賀子代宗爲海昏侯，傳子至孫，今見爲侯。</p>
<p id="p42"><a class="gg-link" href="#p42" onclick="return changeColor(this);"></a>贊曰：巫蠱之禍，豈不哀哉！此不唯一江充之辜，亦有天時，非人力所致焉。建元六年，蚩尤之旗見，其長竟天。後遂命將出征，略取河南，建置朔方。其春，戾太子生。自是之後，師行三十年，兵所誅屠夷滅死者不可勝數。及巫蠱事起，京師流血，僵尸數萬，<span class="style7">師古曰：「僵，偃也，音居羊反。」</span>太子子父皆敗。故太子生長於兵，與之終始，何獨一嬖臣哉！秦始皇即位三十九年，內平六國，外攘四夷，死人如亂麻，暴骨長城之下，頭盧相屬於道，<span class="style7">師古曰：「盧，頟骨也。屬，連也，音之欲反。」</span>不一日而無兵。由是山東之難興，四方潰而逆秦。秦將吏外畔，賊臣內發，亂作蕭牆，禍成二世。<span class="style7">師古曰：「蕭牆謂屏牆也，解在五行志。」</span>故曰「兵猶火也，弗戢必自焚」，<span class="style7">師古曰：「左傳隱四年衞有州吁之亂，公問於衆仲曰：『州吁其成乎？』對曰：『兵猶火也，不戢將自焚也。』言兵不可妄動，乆而不戢，則自焚燒。戢，斂也。」</span>信矣。是以倉頡作書，「止」「戈」爲「武」。<span class="style7">師古曰：「武字從止，從戈，所謂會意。」</span>聖人以武禁暴整亂，止息兵戈，非以爲殘而興縱之也。易曰：「天之所助者順也，人之所助者信也；君子履信思順，自天祐之，吉無不利也。」<span class="style7">師古曰：「易上繫辭也。」</span>故車千秋指明蠱情，章太子之冤。千秋材知未必能過人也，以其銷惡運，遏亂原，<span class="style7">師古曰：「遏，止也，音一曷反。」</span>因衰激極，道迎善氣，<span class="style7">師古曰：「激去至極之災，引致福善之氣也。道讀曰導。」</span>傳得天人之祐助云。<span class="style7">師古曰：「傳，引也。」</span></p>
</div>
<!-- end .main --></div>
<!-- end #main --></div>
</div>
</body></html>