<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷七十一‧雋疏于薛平彭傳第四十一</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷七十一・雋疏于薛平彭傳第四十一</h1>
<hr/>
<p id="p0"><a class="gg-link" href="#p0" onclick="return changeColor(this);"></a>雋不疑字曼倩，勃海人也。<span class="style7">師古曰：「雋音字袞反，又辭袞反。」</span>治春秋，為郡文學，進退必以禮，名聞州郡。</p>
<p id="p1"><a class="gg-link" href="#p1" onclick="return changeColor(this);"></a>武帝末，郡國盜賊群起，暴勝之為直指使者，衣繡衣，持斧，逐捕盜賊，督課郡國，<span class="style7">師古曰：「督謂察視之。」</span>東至海，以軍興誅不從命者，<span class="style7">師古曰：「有所追捕及行誅罰，皆依興軍之制。」</span>威振州郡。勝之素聞不疑賢，至勃海，遣吏請與相見。不疑冠進賢冠，帶櫑具劔，<span class="style7">應劭曰：「櫑具，木摽首之劔，櫑落壯大也。」晉灼曰：「古長劔首以玉作井鹿盧形，上刻木作山形，如蓮花初生未敷時。今大劔木首，其狀似此。」師古曰：「晉說是也。櫑音磊。摽音匹遙反。」</span>佩環玦，<span class="style7">師古曰：「環，玉環也。玦即玉佩之玦也。帶環而又著玉佩也。禮記曰『孔子佩象環』也。」</span>襃衣博帶，<span class="style7">師古曰：「襃，大裾也。言著襃大之衣，廣博之帶也。而說者乃以為朝服垂襃之衣，非也。」</span>盛服至門上謁。<span class="style7">師古曰：「上謁，若今通名也。」</span>門下欲使解劔，不疑曰：「劔者君子武備，所以衞身，不可解。請退。」吏白勝之。勝之開閤延請，望見不疑容貌尊嚴，衣冠甚偉，勝之躧履起迎。<span class="style7">文穎曰：「躧音麗。」師古曰：「履不著跟曰躧。躧謂納履未正，曳之而行，言其遽也。躧音山爾反。」</span>登堂坐定，不疑據地曰：「竊伏海瀕，聞暴公子舊矣，<span class="style7">師古曰：「瀕，崖也。公子，勝之字也。舊，乆也。瀕音頻，又音賔。」</span>今乃承顏接辭。凡為吏，太剛則折，太柔則廢，威行施之以恩，然後樹功揚名，<span class="style7">師古曰：「樹，立也。」</span>永終天祿。」勝之知不疑非庸人，<span class="style7">師古曰：「庸，常也。」</span>敬納其戒，深接以禮意，問當世所施行。門下諸從事皆州郡選吏，<span class="style7">師古曰：「選州郡吏之最者乃得為從事。」</span>側聽不疑，莫不驚駭。至昬夜，罷去。勝之遂表薦不疑，徵詣公車，拜為青州刺史。</p>
<p id="p2"><a class="gg-link" href="#p2" onclick="return changeColor(this);"></a>久之，武帝崩，昭帝即位，而齊孝王孫劉澤交結郡國豪傑謀反，欲先殺青州刺史。不疑發覺，收捕，皆伏其辜。擢為京兆尹，賜錢百萬。京師吏民敬其威信。每行縣錄囚徒還，<span class="style7">師古曰：「省錄之，知其情狀有冤滯與不也。今云慮囚，本錄聲之去者耳，音力具反。而近俗不曉其意，訛其文遂為思慮之慮，失其源矣。行音下更反。」</span>其母輒問不疑：「有所平反，活幾何人？」<span class="style7">如淳曰：「反音幡。幡，奏使從輕也。」師古曰：「幾音居起反。」</span>即不疑多有所平反，母喜笑，為飲食語言異於他時；或亡所出，母怒，為之不食。故不疑為吏，嚴而不殘。</p>
<p id="p3"><a class="gg-link" href="#p3" onclick="return changeColor(this);"></a>始元五年，有一男子乘黃犢車，建黃旐，<span class="style7">師古曰：「旐，旌旗之屬，畫龜蛇曰旐。」</span>衣黃襜褕，著黃冒，<span class="style7">師古曰：「襜褕，直裾襌衣。襜音昌瞻反。褕音踰。冒所以覆冒其首，即今之下裙冒也。」</span>詣北闕，自謂衞太子。<span class="style7">師古曰：「戾太子。」</span>公車以聞，<span class="style7">師古曰：「公車，主受章奏者。」</span>詔使公卿將軍中二千石雜識視。<span class="style7">師古曰：「雜，共也。有素識之者，令視知其是非也。」</span>長安中吏民聚觀者數萬人。右將軍勒兵闕下，以備非常。丞相御史中二千石至者立，莫敢發言。京兆尹不疑後到，叱從吏收縛。或曰：「是非未可知，且安之。」<span class="style7">師古曰：「安猶徐也。」</span>不疑曰：「諸君何患於衞太子！昔蒯聵違命出奔，輒距而不納，春秋是之。<span class="style7">師古曰：「蒯聵，衞靈公太子。輒，蒯聵子也。蒯聵得罪於靈公而出奔晉。及靈公卒，使輒嗣位，而晉趙鞅納蒯聵於戚，欲求入衞。魯哀公三年春，齊國夏、衞石曼姑帥師圍戚。公羊傳曰：『曼姑受命於靈公而立輒，曼姑之義固可以距蒯聵也。輒之義可以立乎？曰可。柰何不以父命辭王父命也。』」</span>衞太子得罪先帝，亡不即死，今來自詣，此罪人也。」遂送詔獄。</p>
<p id="p4"><a class="gg-link" href="#p4" onclick="return changeColor(this);"></a>天子與大將軍霍光聞而嘉之，曰：「公卿大臣當用經術明於大誼。」繇是名聲重於朝廷，<span class="style7">師古曰：「繇讀與由同。」</span>在位者皆自以不及也。大將軍光欲以女妻之，不疑固辭，不肯當。乆之，以病免，終於家。京師紀之。</p>
<p id="p5"><a class="gg-link" href="#p5" onclick="return changeColor(this);"></a>後趙廣漢為京兆尹，言「我禁姦止邪，行於吏民，至於朝廷事，不及不疑遠甚。」廷尉驗治何人，竟得姦詐。<span class="style7">師古曰：「凡不知姓名及所從來者，皆曰何人。他皆類此。」</span>本夏陽人，姓成名方遂，居湖，<span class="style7">師古曰：「湖，縣名。」</span>以卜筮為事。有故太子舍人甞從方遂卜，謂曰：「子狀貌甚似衞太子。」方遂心利其言，幾得以富貴，<span class="style7">師古曰：「幾讀曰兾。」</span>即詐自稱詣闕。廷尉逮召鄉里識知者張宗祿等，方遂坐誣罔不道，要斬東巿。一云姓張名延年。<span class="style7">師古曰：「故昭紀謂之張延年。」</span></p>
<p id="p6"><a class="gg-link" href="#p6" onclick="return changeColor(this);"></a>疏廣字仲翁，東海蘭陵人也。少好學，明春秋，家居敎授，學者自遠方至。徵為博士太中大夫。地節三年，立皇太子，選丙吉為太傅，廣為少傅。數月，吉遷御史大夫，廣徙為太傅，廣兄子受字公子，亦以賢良舉為太子家令。受好禮恭謹，敏而有辭。<span class="style7">師古曰：「敏謂所見捷利。」</span>宣帝幸太子宮，受迎謁應對，及置酒宴，奉觴上壽，辭禮閑雅，上甚讙說。<span class="style7">師古曰：「說讀曰悅。」</span>頃之，拜受為少傅。</p>
<p id="p7"><a class="gg-link" href="#p7" onclick="return changeColor(this);"></a>太子外祖父特進平恩侯許伯以為太子少，白使其弟中郎將舜監護太子家。上以問廣，廣對曰：「太子國儲副君，師友必於天下英俊，不宜獨親外家許氏。且太子自有太傅少傅，官屬已備，今復使舜護太子家，視陋，非所以廣太子德於天下也。」<span class="style7">師古曰：「視讀曰示。言獨親外家，示天下以淺陋。」</span>上善其言，以語丞相魏相，相免冠謝曰：「此非臣等所能及。」廣繇是見器重，數受賞賜。<span class="style7">師古曰：「繇讀與由同。」</span>太子每朝，因進見，太傅在前，少傅在後。父子並為師傅，朝廷以為榮。</p>
<p id="p8"><a class="gg-link" href="#p8" onclick="return changeColor(this);"></a>在位五歲，皇太子年十二，通論語、孝經。廣謂受曰：「吾聞『知足不辱，知止不殆』，『功遂身退，天之道』也。<span class="style7">師古曰：「此皆老子之言，廣引之。殆，危也。遂，成也。」</span>今仕官至二千石，宦成名立，如此不去，懼有後悔，豈如父子相隨出關，歸老故鄉，以壽命終，不亦善乎？」受叩頭曰：「從大人議。」即日父子俱移病。<span class="style7">師古曰：「移病即移書言病也。一曰以病而移居。」</span>滿三月賜告，廣遂稱篤，上疏乞骸骨。上以其年篤老，皆許之，加賜黃金二十斤，皇太子贈以五十斤。公卿大夫故人邑子設祖道，供張東都門外，<span class="style7">蘇林曰：「長安東郭門也。」師古曰：「祖道，餞行也，解在景十三王及劉屈氂傳。供音居共反。張音竹亮反。」</span>送者車數百兩，辭決而去。及道路觀者皆曰：「賢哉二大夫！」或歎息為之下泣。</p>
<p id="p9"><a class="gg-link" href="#p9" onclick="return changeColor(this);"></a>廣旣歸鄉里，日令家共具設酒食，<span class="style7">師古曰：「日日設之也。共讀曰供。其他類此。」</span>請族人故舊賔客，與相娛樂。數問其家金餘尚有幾所，趣賣以共具。<span class="style7">師古曰：「幾所猶言幾許也。趣讀曰促。」</span>居歲餘，廣子孫竊謂其昆弟老人廣所愛信者曰：「子孫幾及君時頗立產業基阯，<span class="style7">師古曰：「幾讀曰兾。」</span>今日飲食費且盡。宜從丈人所，勸說君買田宅。」<span class="style7">鄧展曰：「宜令意自從丈人所出，無泄吾言也。」師古曰：「丈人，莊嚴之稱也，故親而老者皆稱焉。」</span>老人即以閒暇時為廣言此計，<span class="style7">師古曰：「閒即閑字也。」</span>廣曰：「吾豈老誖不念子孫哉？<span class="style7">師古曰：「誖，惑也，音布內反。」</span>顧自有舊田廬，<span class="style7">師古曰：「顧，思念也。」</span>令子孫勤力其中，足以共衣食，與凡人齊。今復增益之以為贏餘，但敎子孫怠墯耳。賢而多財，則損其志；愚而多財，則益其過。且夫富者，衆人之怨也；吾旣亡以敎化子孫，不欲益其過而生怨。又此金者，聖主所以惠養老臣也，故樂與鄉黨宗族共饗其賜，以盡吾餘日，不亦可乎！」於是族人說服。<span class="style7">師古曰：「說讀曰悅。」</span>皆以壽終。</p>
<p id="p10"><a class="gg-link" href="#p10" onclick="return changeColor(this);"></a>于定國字曼倩，東海郯人也。<span class="style7">師古曰：「郯音談。」</span>其父于公為縣獄史，郡決曹，決獄平，羅文法者于公所決皆不恨。<span class="style7">師古曰：「羅，罹也，遭也。」</span>郡中為之生立祠，號曰于公祠。</p>
<p id="p11"><a class="gg-link" href="#p11" onclick="return changeColor(this);"></a>東海有孝婦，少寡，亡子，養姑甚謹，姑欲嫁之，終不肯。姑謂鄰人曰：「孝婦事我勤苦，哀其亡子守寡。我老，乆絫丁壯，柰何？」<span class="style7">師古曰：「絫，古累字也，音力瑞反。」</span>其後姑自經死，<span class="style7">師古曰：「不欲累婦，故自殺。」</span>姑女告吏：「婦殺我母。」吏捕孝婦，孝婦辭不殺姑。吏驗治，孝婦自誣服。具獄上府，<span class="style7">師古曰：「府，郡之曹府也。上音時掌反。」</span>于公以為此婦養姑十餘年，以孝聞，必不殺也。太守不聽，于公爭之，弗能得，乃抱其具獄，哭於府上，<span class="style7">師古曰：「具獄者，獄案已成，其文備具也。」</span>因辭疾去。太守竟論殺孝婦。郡中枯旱三年。後太守至，卜筮其故，于公曰：「孝婦不當死，前太守彊斷之，咎黨在是乎？」<span class="style7">師古曰：「黨音他朗反。」</span>於是太守殺牛自祭孝婦冢，因表其墓，天立大雨，歲孰。郡中以此大敬重于公。</p>
<p id="p12"><a class="gg-link" href="#p12" onclick="return changeColor(this);"></a>定國少學法於父，父死，後定國亦為獄史，郡決曹，補廷尉史，以選與御史中丞從事治反者獄，以材高舉侍御史，遷御史中丞。會昭帝崩，昌邑王徵即位，行淫亂，定國上書諫。後王廢，宣帝立，大將軍光領尚書事，條奏羣臣諫昌邑王者皆超遷。定國繇是為光祿大夫，<span class="style7">師古曰：「繇與由同。」</span>平尚書事，甚見任用。數年，遷水衡都尉，超為廷尉。</p>
<p id="p13"><a class="gg-link" href="#p13" onclick="return changeColor(this);"></a>定國乃迎師學春秋，身執經，北面備弟子禮。為人謙恭，尤重經術士，雖卑賤徒步往過，定國皆與鈞禮，<span class="style7">師古曰：「鈞禮猶言亢禮。」</span>恩敬甚備，學士咸稱焉。其決疑平法，務在哀鰥寡，罪疑從輕，加審慎之心。朝廷稱之曰：「張釋之為廷尉，天下無冤民；<span class="style7">師古曰：「言決罪皆當。」</span>于定國為廷尉，民自以不冤。」<span class="style7">師古曰：「言知其寬平，皆無冤枉之慮。」</span>定國食酒至數石不亂，<span class="style7">如淳曰：「食酒猶言喜酒也。」師古曰：「若依如氏之說，食字當音嗜，此說非也。下敘定國子永乃言嗜酒耳。食酒者，謂能多飲，費盡其酒，猶云食言焉。今流俗書本輒改食字作飲字，失其真也。」</span>冬月請治讞，<span class="style7">師古曰：「讞，平議也，音魚列反。」</span>飲酒益精明。為廷尉十八歲，遷御史大夫。</p>
<p id="p14"><a class="gg-link" href="#p14" onclick="return changeColor(this);"></a>甘露中，代黃霸為丞相，封西平侯。三年，宣帝崩，元帝立，以定國任職舊臣，敬重之。時陳萬年為御史大夫，與定國並位八年，論議無所拂。<span class="style7">師古曰：「言不相違戾也。拂音佛。」</span>後貢禹代為御史大夫，數處駮議，<span class="style7">師古曰：「言與定國不同。」</span>定國明習政事，率常丞相議可。<span class="style7">師古曰：「天子皆可定國所言。」</span>然上始即位，關東連年被災害，民流入關，言事者歸咎於大臣。<span class="style7">師古曰：「言事者謂上書陳事也。」</span>上於是數以朝日引見丞相、御史，<span class="style7">師古曰：「五日一聽朝，故云朝日也。」</span>入受詔，條責以職事，曰：「惡吏負賊，妄意良民，<span class="style7">師古曰：「賊發不得，恐負其殿，故妄疑善人，致其罪也。」</span>至亡辜死。或盜賊發，吏不亟追而反繫亡家，<span class="style7">師古曰：「亟，急也。不急追賊，反禁繫失物之家。」</span>後不敢復告，以故寖廣。<span class="style7">師古曰：「寖，漸也。」</span>民多冤結，州郡不理，連上書者交於闕廷。二千石選舉不實，是以在位多不任職。<span class="style7">師古曰：「謂令長丞尉。」</span>民田有災害，吏不肯除，收趣其租，以故重困。<span class="style7">師古曰：「趣讀曰促。重音直用反。」</span>關東流民飢寒疾疫，已詔吏轉漕，虛食廩開府臧相振救，賜寒者衣，至春猶恐不贍。<span class="style7">師古曰：「贍，足也。」</span>今丞相、御史將欲何施以塞此咎？<span class="style7">師古曰：「塞，補也。」</span>悉意條狀，<span class="style7">師古曰：「悉，盡也。」</span>陳朕過失。」定國上書謝罪。</p>
<p id="p15"><a class="gg-link" href="#p15" onclick="return changeColor(this);"></a>永光元年，春霜夏寒，日青亡光，上復以詔條責曰：「郎有從東方來者，言民父子相棄。<span class="style7">師古曰：「以遭飢饉不能相養。」</span>丞相、御史案事之吏匿不言邪？將從東方來者加增之也？何以錯繆至是？<span class="style7">師古曰：「錯，互也。繆，違也。謂吏及東方人言不相同也。」</span>欲知其實。方今年歲未可預知也，即有水旱，其憂不細。公卿有可以防其未然，救其已然者不？各以誠對，<span class="style7">師古曰：「言能防救已不，宜各以實對。」</span>毋有所諱。」定國惶恐，上書自劾，歸侯印，乞骸骨。上報曰：「君相朕躬，不敢怠息，<span class="style7">師古曰：「息謂自休息。」</span>萬方之事，大錄于君。<span class="style7">師古曰：「大錄，緫錄也。」</span>能毋過者，其唯聖人。方今承周秦之敝，俗化陵夷，<span class="style7">師古曰：「言頹替也。」</span>民寡禮誼，陰陽不調，災咎之發，不為一端而作，自聖人推類以記，不敢專也，況於非聖者乎！<span class="style7">師古曰：「非聖者謂常人。」</span>日夜惟思所以，未能盡明。<span class="style7">師古曰：「所以，所由也。言何由致此災。」</span>經曰：『萬方有罪，罪在朕躬。』<span class="style7">師古曰：「此論語堯曰篇載殷湯伐桀告天之辭。」</span>君雖任職，何必顓焉？<span class="style7">師古曰：「顓與專同。事不專由君也。」</span>其勉察郡國守相羣牧，非其人者毋令乆賊民。永執綱紀，務悉聦明，<span class="style7">師古曰：「悉，盡也。」</span>強食慎疾。」定國遂稱篤，固辭。上迺賜安車駟馬、黃金六十斤，罷就第。數歲，七十餘薨，謚曰安侯。</p>
<p id="p16"><a class="gg-link" href="#p16" onclick="return changeColor(this);"></a>子永嗣。少時耆酒多過失，<span class="style7">師古曰：「耆讀曰嗜。」</span>年且三十，乃折節修行，以父任為侍中中郎將、長水校尉。定國死，居喪如禮，孝行聞。由是以列侯為散騎光祿勳，至御史大夫。尚館陶公主施。施者，宣帝長女，成帝姑也，賢有行，永以選尚焉。上方欲相之，會永薨。子恬嗣。恬不肖，薄於行。</p>
<p id="p17"><a class="gg-link" href="#p17" onclick="return changeColor(this);"></a>始定國父于公，其閭門壞，父老方共治之。<span class="style7">師古曰：「閭門，里門也。」</span>于公謂曰：「少高大閭門，令容駟馬高蓋車。我治獄多陰德，未甞有所冤，子孫必有興者。」至定國為丞相，永為御史大夫，封侯傳世云。</p>
<p id="p18"><a class="gg-link" href="#p18" onclick="return changeColor(this);"></a>薛廣德字長卿，沛郡相人也。以魯詩敎授楚國，龔勝、舍師事焉。蕭望之為御史大夫，除廣德為屬，數與論議，器之，<span class="style7">師古曰：「以為大器也。」</span>薦廣德經行宜充本朝。<span class="style7">師古曰：「經明行修，宜於本朝任職也。」</span>為博士，論石渠，<span class="style7">張晏曰：「石渠，閣名也。」</span>遷諫大夫，代貢禹為長信少府、御史大夫。</p>
<p id="p19"><a class="gg-link" href="#p19" onclick="return changeColor(this);"></a>廣德為人溫雅有醞藉。<span class="style7">服虔曰：「寬博有餘也。」師古曰：「醞言如醞釀也。藉，有所薦藉也。醞音於問反。藉，才夜反。」</span>及為三公，直言諫爭。始拜旬日間，上幸甘泉，郊泰畤，禮畢，因留射獵。廣德上書曰：「竊見關東困極，人民流離。陛下日撞亡秦之鐘，<span class="style7">師古曰：「撞音丈江反。」</span>聽鄭衞之樂，臣誠悼之。今士卒暴露，從官勞倦，願陛下亟反宮，<span class="style7">師古曰：「亟，急也。」</span>思與百姓同憂樂，天下幸甚。」上即日還。其秋，上酎祭宗廟，出便門，<span class="style7">師古曰：「長安城南面西頭第一門。」</span>欲御樓舩，廣德當乘輿車，免冠頓首曰：「宜從橋。」詔曰：「大夫冠。」廣德曰：「陛下不聽臣，臣自刎，以血汙車輪，陛下不得入廟矣！」<span class="style7">師古曰：「言不以理，終不得立廟也。一曰以見死傷，犯於齊絜，不得入廟祠也。」</span>上不說。<span class="style7">師古曰：「說讀曰悅。」</span>先𢿛光祿大夫張猛進曰：<span class="style7">師古曰：「先𢿛，導乘輿也。𢿛與驅同。猛，張騫之孫。」</span>「臣聞主聖臣直。乘舩危，就橋安，聖主不乘危。御史大夫言可聽。」上曰：「曉人不當如是邪！」<span class="style7">師古曰：「謂諫爭之言，當如猛之詳善也。」</span>乃從橋。</p>
<p id="p20"><a class="gg-link" href="#p20" onclick="return changeColor(this);"></a>後月餘，以歲惡民流，<span class="style7">師古曰：「歲惡，年穀不熟也。」</span>與丞相定國、大司馬車騎將軍史高俱乞骸骨，皆賜安車駟馬、黃金六十斤，罷。廣德為御史大夫，凡十月免。東歸沛，太守迎之界上。沛以為榮，縣其安車傳子孫。<span class="style7">師古曰：「縣其所賜安車以示榮也。致仕縣車，蓋亦古法。韋孟詩云『縣車之義，以洎小臣』也。」</span></p>
<p id="p21"><a class="gg-link" href="#p21" onclick="return changeColor(this);"></a>平當字子思，祖父以訾百萬，自下邑徙平陵。<span class="style7">師古曰：「下邑，梁國之縣也。」</span>當少為大行治禮丞，功次補大鴻臚文學，察廉為順陽長，栒邑令，<span class="style7">師古曰：「栒音詢。」</span>以明經為博士，公卿薦當論議通明，給事中。每有災異，當輒傅經術，<span class="style7">師古曰：「傅讀曰附。」</span>言得失。文雅雖不能及蕭望之、匡衡，然指意略同。</p>
<p id="p22"><a class="gg-link" href="#p22" onclick="return changeColor(this);"></a>自元帝時，韋玄成為丞相，奏罷太上皇寢廟園，當上書言：「臣聞孔子曰：『如有王者，必世而後仁。』<span class="style7">師古曰：「論語載孔子之言也。言治天下者，三十年然後仁道成著也。」</span>三十年之閒，道德和洽，制禮興樂，災害不生，禍亂不作。今聖漢受命而王，繼體承業二百餘年，孜孜不怠，政令清矣。然風俗未和，陰陽未調，災害數見，意者大本有不立與？<span class="style7">師古曰：「與讀曰歟。」</span>何德化休徵不應之久也！旤福不虛，必有因而至者焉。宜深迹其道而務修其本。<span class="style7">師古曰：「迹謂求其蹤跡也。」</span>昔者帝堯南面而治，先『克明俊德，以親九族』，而化及萬國。<span class="style7">師古曰：「虞書堯典序堯之德曰：『克明俊德，以親九族。九族旣睦，平章百姓。百姓昭明，協和萬邦。』故云然也。」</span>孝經曰：『天地之性人為貴，人之行莫大於孝，孝莫大於嚴父，嚴父莫大於配天，則周公其人也。』<span class="style7">師古曰：「言嚴謂尊嚴。」</span>夫孝子善述人之志，周公旣成文武之業而制作禮樂，修嚴父配天之事，知文王不欲以子臨父，故推而序之，上極於后稷而以配天。<span class="style7">師古曰：「言文王始受命，宜為周之始祖。乃追王太王、王季，以及后稷，是不以卑臨尊。」</span>此聖人之德，亡以加於孝也。高皇帝聖德受命，有天下，尊太上皇，猶周文武之追王太王、王季也。此漢之始祖，後嗣所宜尊奉以廣盛德，孝之至也。書云：『正稽古建功立事，可以永年，傳於亡窮。』」<span class="style7">師古曰：「今文泰誓之辭。言能正考古道以立功立事，則可長年享國。」</span>上納其言，下詔復太上皇寢廟園。</p>
<p id="p23"><a class="gg-link" href="#p23" onclick="return changeColor(this);"></a>頃之，使行流民幽州，<span class="style7">師古曰：「行音下更反。」</span>舉奏刺史二千石勞倈有意者，<span class="style7">師古曰：「勞倈謂勸勉也。勞者，恤其勤勞也。倈者，以恩招來也。勞音盧到反。倈音盧代反。」</span>言勃海鹽池可且勿禁，以救民急。<span class="style7">師古曰：「恣民煮鹽，官不專也。」</span>所過見稱，奉使者十一人為最，遷丞相司直。坐法，左遷朔方刺史，<span class="style7">師古曰：「武帝初置朔方郡，別令刺史監之，不在十三州之限。」</span>復徵入為太中大夫給事中，絫遷長信少府、大鴻臚、光祿勳。<span class="style7">師古曰：「絫，古累字。」</span></p>
<p id="p24"><a class="gg-link" href="#p24" onclick="return changeColor(this);"></a>先是太后姉子衞尉淳于長白言昌陵不可成，下有司議。當以為作治連年，可遂就。<span class="style7">師古曰：「就亦成也。」</span>上旣罷昌陵，以長首建忠策，復下公卿議封長。當又以為長雖有善言，不應封爵之科。坐前議不正，左遷鉅鹿太守。<span class="style7">師古曰：「前議謂罷昌陵。」</span>後上遂封長。當以經明禹貢，使行河，<span class="style7">師古曰：「尚書禹貢載禹治水次第，山川高下，當明此經，故使行河也。行音下更反。」</span>為騎都尉，領河隄。</p>
<p id="p25"><a class="gg-link" href="#p25" onclick="return changeColor(this);"></a>哀帝即位，徵當為光祿大夫諸吏散騎，復為光祿勳，御史大夫，至丞相。以冬月，賜爵關內侯。明年春，上使使者召，欲封當。<span class="style7">如淳曰：「漢儀注御史大夫為丞相，更春乃封，故先賜爵關內侯。」李竒曰：「以冬月非封侯時，故且先賜爵關內侯也。」師古曰：「李說是也。」</span>當病篤，不應召。室家或謂當：「不可強起受侯印為子孫邪？」當曰：「吾居大位，已負素餐責矣，起受侯印，還卧而死，死有餘罪。今不起者，所以為子孫也。」遂上書乞骸骨。上報曰：「朕選於衆，以君為相，視事日寡，輔政未乆，陰陽不調，冬無大雪，旱氣為災，朕之不德，何必君罪？君何疑而上書乞骸骨，歸關內侯爵邑？使尚書令譚賜君養牛一，上尊酒十石。<span class="style7">如淳曰：「律，稻米一斗得酒一斗為上尊，稷米一斗得酒一斗為中尊，粟米一斗得酒一斗為下尊。」師古曰：「稷即粟也。中尊者宜為黍米，不當言稷。且作酒自有澆醇之異為上中下耳，非必繫之米。」</span>君其勉致醫藥以自持。」後月餘，卒。子晏以明經歷位大司徒，封防鄉侯。漢興，唯韋、平父子至宰相。<span class="style7">師古曰：「韋謂韋賢也。」</span></p>
<p id="p26"><a class="gg-link" href="#p26" onclick="return changeColor(this);"></a>彭宣字子佩，淮陽陽夏人也。<span class="style7">師古曰：「夏音假。」</span>治易，事張禹，舉為博士，遷東平太傅。禹以帝師見尊信，薦宣經明有威重，可任政事，繇是入為右扶風，<span class="style7">師古曰：「繇讀與由同。」</span>遷廷尉，以王國人出為太原太守。<span class="style7">李竒曰：「初，漢制王國人不得在京師。」</span>數年，復入為大司農、光祿勳、右將軍。哀帝即位，徙為左將軍。歲餘，上欲令丁、傅處爪牙官，迺策宣曰：「有司數奏言諸侯國人不得宿衞，將軍不宜典兵馬，處大位。朕唯將軍任漢將之重，而子又前取淮陽王女，婚姻不絕，非國之制。使光祿大夫曼賜將軍黃金五十斤、安車駟馬，其上左將軍印綬，以關內侯歸家。」</p>
<p id="p27"><a class="gg-link" href="#p27" onclick="return changeColor(this);"></a>宣罷數歲，諫大夫鮑宣數薦宣。會元壽元年正月朔日蝕，鮑宣復言，上迺召宣為光祿大夫，遷御史大夫，轉為大司空，封長平侯。</p>
<p id="p28"><a class="gg-link" href="#p28" onclick="return changeColor(this);"></a>會哀帝崩，新都侯王莽為大司馬，秉政專權。宣上書言：「三公鼎足承君，一足不任，則覆亂美實。<span class="style7">師古曰：「美實謂鼎中之實也。易鼎卦九四爻辭曰：『鼎折足，覆公餗。』餗，食也。故宣引以為言。覆音芳目反。」</span>臣資性淺薄，年齒老眊，<span class="style7">師古曰：「眊與耄同。」</span>數伏疾病，昬亂遺忘，願上大司空、長平侯印綬，乞骸骨歸鄉里，竢寘溝壑。」<span class="style7">師古曰：「竢，古俟字。」</span>莽白太后，策宣曰：「惟君視事日寡，功德未效，迫于老眊昬亂，非所以輔國家，綏海內也。使光祿勳豐冊詔君，其上大司空印綬，便就國。」莽恨宣求退，故不賜黃金安車駟馬。宣居國數年，薨，謚曰頃侯。傳子至孫，王莽敗，迺絕。</p>
<p id="p29"><a class="gg-link" href="#p29" onclick="return changeColor(this);"></a>贊曰：雋不疑學以從政，臨事不惑，遂立名迹，終始可述。疏廣行止足之計，免辱殆之絫，<span class="style7">師古曰：「絫音力瑞反。」</span>亦其次也。于定國父子哀鰥哲獄，<span class="style7">應劭曰：「哲，智也。」鄭氏曰：「當言折獄。」師古曰：「哀鰥，哀恤鰥寡也。哲獄，知獄情也。」</span>為任職臣。薛廣德保縣車之榮，平當逡遁有恥，<span class="style7">師古曰：「遁讀與巡同。」</span>彭宣見險而止，異乎「苟患失之」者矣。<span class="style7">師古曰：「論語稱孔子曰：『鄙夫不可與事君。其未得之，患得之；旣得之，患失之。苟患失之，無所不至矣。』謂其患於失位而為傾邪也。贊言當、宣二人立操有異於此矣。」</span></p>
</div>
<!-- end .main --></div>
<!-- end #main --></div>
</div>
</body></html>