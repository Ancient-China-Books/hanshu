<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷八‧宣帝紀第八</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷八・宣帝紀第八</h1>
<hr/>
<p id="online_toc_0">孝宣皇帝，<span class="style7">荀悅曰：「諱詢，字次。詢之字曰謀。」應劭曰：「謚法『聖善周聞曰宣』。」</span>武帝曾孫，戾太子孫也。<span class="style7">韋昭曰：「以違戾擅發兵，故謚曰戾。」臣瓚曰：「太子誅江充以除讒賊，而事不見明。後武帝覺寤，遂族充家，宣帝不得以加惡謚也。董仲舒曰『有其功無其意謂之戾，無其功有其意謂之罪』。」師古曰：「瓚說是也。」</span>太子納史良娣，<span class="style7">服虔曰：「史，姓也。良娣，官也。」師古曰：「太子有妃，有良娣，有孺子，凡三等。娣音次第之第。」</span>生史皇孫。<span class="style7">師古曰：「以外家姓稱之，故曰史皇孫。」</span>皇孫納王夫人，生宣帝，號曰皇曾孫。生數月，遭巫蠱事，太子、良娣、皇孫、王夫人皆遇害。語在太子傳。曾孫雖在襁緥，<span class="style7">李竒曰：「襁，絡也，以繒布為之，絡負小兒。褓，小兒大藉也。」孟康曰：「褓，小兒被也。」師古曰：「襁即今之小兒繃也。褓，孟說是也。襁音居丈反。褓音保。繃音補耕反。」</span>猶坐收繫郡邸獄。<span class="style7">如淳曰：「謂諸郡邸置獄也。」師古曰：「據漢舊儀，郡邸獄治天下郡國上計者，屬大鴻臚。此蓋巫蠱獄繁，收繫者衆，故曾孫寄在郡邸獄。」</span>而邴吉為廷尉監<span class="style7">師古曰：「監者，廷尉之官屬。」</span>，治巫蠱於郡邸，憐曾孫之亡辜，使女徒復作淮陽趙徵卿、渭城胡組更乳養，<span class="style7">李竒曰：「復作者，女徒也。謂輕罪，男子守邊一歲，女子軟弱不任守，復令作於官，亦一歲，故謂之復作徒也。」孟康曰：「復音服，謂弛刑徒也，有赦令詔書去其鉗釱赭衣。更犯事，不從徒加，與民為例，故當復為官作，滿其本罪年月日，律名為復作也。」師古曰：「孟說是也。趙徵卿淮陽人，胡組渭城人，皆女徒也。二人更遞乳養曾孫。而邴吉傳云郭徵卿。紀、傳不同，未知孰是。更音工衡反。」</span>私給衣食，視遇甚有恩。</p>
<p id="online_toc_1">巫蠱事連歲不決。至後元二年，武帝疾，往來長楊、五柞宮<span class="style7">師古曰：「長楊、五柞二宮並在盩厔，皆以樹名之。帝往來二宮之間也。柞字或作莋，其音同。」</span>，望氣者言長安獄中有天子氣，上遣使者分條中都官獄<span class="style7">師古曰：「中都官，凡京師諸官府也。」</span>繫者，輕重皆殺之。內謁者令郭穰夜至郡邸獄，<span class="style7">師古曰：「百官表云內者署屬少府。續漢書志云掌宮中布張諸褻物。丁孚漢官云令秩千石，蓋當時權為此使。」</span>吉拒閉，使者不得入，曾孫賴吉得全。因遭大赦，吉迺載曾孫送祖母史良娣家。語在吉及外戚傳。</p>
<p id="online_toc_2">後有詔掖庭養視，上屬籍宗正。<span class="style7">應劭曰：「掖庭，宮人之官，有令丞，宦者為之。詔敕掖庭養視之，始令宗正著其屬籍。」</span>時掖庭令張賀甞事戾太子，思顧舊恩，<span class="style7">師古曰：「顧，念也。」</span>哀曾孫，奉養甚謹，以私錢供給敎書。旣壯，為取暴室嗇夫許廣漢女，<span class="style7">應劭曰：「暴室，宮人獄也，今曰薄室。許廣漢坐法腐為宦者，作嗇夫也。」師古曰：「暴室者，掖庭主織作染練之署，故謂之暴室，取暴曬為名耳。或云薄室者，薄亦暴也。今俗語亦云薄曬。蓋暴室職務旣多，因為置獄主治其罪人，故往往云暴室獄耳。然本非獄名，應說失之矣。嗇夫者，暴室屬官，亦猶縣鄉之嗇夫也。曬音所懈反，又音所智反。」</span>曾孫因依倚廣漢兄弟及祖母家史氏。<span class="style7">師古曰：「倚音於綺反。」</span>受詩於東海澓中翁，<span class="style7">服虔曰：「澓音馥。」師古曰：「東海人，姓澓，字中翁也。澓音房福反。中讀曰仲。」</span>高材好學，然亦喜游俠，<span class="style7">師古曰：「喜音許吏反。」</span>鬬雞走馬，具知閭里姧邪，吏治得失。數上下諸陵，<span class="style7">師古曰：「諸陵皆據高敞地為之，縣即在其側。帝每周游往來諸陵縣，去則上，來則下，故言上下諸陵。」</span>周徧三輔<span class="style7">師古曰：「游行皆至其處。」</span>，常困於蓮勺鹵中。<span class="style7">如淳曰：「為人所困辱也。蓮勺縣有鹽池，縱廣十餘里，其鄉人名為鹵中。蓮音輦。勺音灼。」師古曰：「如說是也。鹵者，鹹地也，今在櫟陽縣東。其鄉人謂此中為鹵鹽池也。」</span>尤樂杜、鄠之間，<span class="style7">師古曰：「二縣之間也。杜屬京兆，鄠屬扶風。鄠音扈。」</span>率常在下杜。<span class="style7">孟康曰：「在長安南。」師古曰：「率者，緫計之言也。下杜即今之杜城。」</span>時會朝請，舍長安尚冠里，<span class="style7">文穎曰：「以屬弟尚親，故歲時隨宗室朝會也。」如淳曰：「春曰朝，秋曰請。」師古曰：「舍，止也。尚冠者，長安中里名。帝會朝請之時，即於此里中止息。請音才姓反。」</span>身足下有毛，卧居數有光燿。<span class="style7">師古曰：「遍身及足下皆有毛。」</span>每買餅，所從買家輒大讎，<span class="style7">師古曰：「讎讀曰售。」</span>亦以是自怪。</p>
<p id="online_toc_3">元平元年四月，昭帝崩，毋嗣。大將軍霍光請皇后徵昌邑王。六月丙寅，王受皇帝璽綬，尊皇后曰皇太后。癸巳，光奏王賀淫亂，請廢。語在賀及光傳。秋七月，光奏議曰：「禮，人道親親故尊祖，尊祖故敬宗。大宗毋嗣，擇支子孫賢者為嗣。孝武皇帝曾孫病已，<span class="style7">師古曰：「蓋以夙遭屯難而多病苦，故名病已，欲其速差也。後以為鄙，更改諱詢。」</span>有詔掖庭養視，至今年十八，師受詩、論語、孝經，操行節儉，慈仁愛人，可以嗣孝昭皇帝後，奉承祖宗，子萬姓。」<span class="style7">師古曰：「天子以萬姓為子，故云子萬姓。」</span>奏可。遣宗正德至曾孫尚冠里舍，洗沐，賜御府衣。太僕以軨獵車奉迎曾孫，<span class="style7">文穎曰：「軨獵，小車，前有曲輿不衣也，近世謂之軨獵車也。」孟康曰：「今之載獵車也。前有曲軨，特高大，獵時立其中格射禽獸。」李竒曰：「蘭輿輕車也。」師古曰：「文、李二說皆是。時未備天子車駕，故且取其輕便耳，非藉高大也。孟說失之。軨音鈴。」</span>就齊宗正府。庚申，入未央宮，見皇太后，封為陽武侯。<span class="style7">師古曰：「先封侯者，不欲立庶人為天子也。」</span>已而羣臣奉上璽綬，即皇帝位，謁高廟。八月己巳，丞相敞薨。<span class="style7">師古曰：「楊敞也。」</span>九月，大赦天下。十一月壬子，立皇后許氏。賜諸侯王以下金錢，至吏民鰥寡孤獨各有差。皇太后歸長樂宮。長樂宮初置屯衞。</p>
<p id="online_toc_4">本始元年春正月，募郡國吏民訾百萬以上徙平陵。<span class="style7">文穎曰：「昭帝陵。」</span>遣使者持節詔郡國二千石謹牧養民而風德化。<span class="style7">師古曰：「以德化被於下，故云風也。詩序曰『上以風化下』。」</span>大將軍光稽首歸政，上謙讓委任焉。論定策功，益封大將軍光萬七千戶，車騎將軍光祿勳富平侯安世萬戶。<span class="style7">李斐曰：「居光祿位，以車騎官號尊之，無車騎官屬。」</span>詔曰：「故丞相安平侯敞等居位守職，與大將軍光、車騎將軍安世建議定策，以安宗廟，功賞未加而薨。其益封敞嗣子忠及丞相陽平侯義、<span class="style7">師古曰：「蔡義。」</span>度遼將軍平陵侯明友、<span class="style7">師古曰：「范明友。」</span>前將軍龍雒侯增、<span class="style7">師古曰：「韓增。」</span>太僕建平侯延年、<span class="style7">師古曰：「杜延年。」</span>太常蒲侯昌、<span class="style7">師古曰：「蘇昌。」</span>諫大夫宜春侯譚、<span class="style7">師古曰：「王譚。」</span>當塗侯平、<span class="style7">師古曰：「功臣表云魏不害以捕反者胡倩功封當塗侯，其子聖以定策功益封，凡二千二百戶。今此紀言當塗侯平，與表乖錯，未知孰是。或者有二名乎？」</span>杜侯屠耆堂、<span class="style7">蘇林曰：「姓復陸，其祖父復陸支本匈奴胡也，歸義為屬國王從驃騎有功，乃更封也。」</span>長信少府關內侯勝<span class="style7">師古曰：「夏侯勝。」</span>邑戶各有差。封御史大夫廣明為昌水侯，<span class="style7">師古曰：「田廣明。」</span>後將軍充國為營平侯，<span class="style7">師古曰：「趙充國。」</span>大司農延年為陽城侯，<span class="style7">師古曰：「田延年。」</span>少府樂成為爰氏侯，<span class="style7">師古曰：「史樂成。」</span>光祿大夫遷為平丘侯。<span class="style7">師古曰：「王遷。」</span>賜右扶風德、<span class="style7">師古曰：「周德。」</span>典屬國武、<span class="style7">師古曰：「蘇武。」</span>廷尉光、<span class="style7">師古曰：「李光。」</span>宗正德、<span class="style7">師古曰：「楚元王之曾孫，劉辟彊子。」</span>大鴻臚賢、<span class="style7">師古曰：「韋賢。」</span>詹事畸、<span class="style7">蘇林曰：「畸音踦隻之踦。」師古曰：「宋踦也。音居宜反。」</span>光祿大夫吉、<span class="style7">師古曰：「邴吉。」</span>京輔都尉廣漢<span class="style7">師古曰：「趙廣漢也。三輔郡皆有都尉，如諸郡。左輔都尉治高陵，右輔都尉治郿，京輔都尉治華陰灌北。」</span>爵皆關內侯。德、武食邑。」<span class="style7">張晏曰：「舊關內侯無邑也，以蘇武守節外國，劉德宗室俊彥，故特令食邑。」</span>夏四月庚午，地震。詔內郡國舉文學高第各一人。<span class="style7">韋昭曰：「中國為內郡，緣邊有夷狄障塞者為外郡。武帝時，內郡舉方正，北邊二十二郡舉勇猛士。」</span>五月，鳳皇集膠東、千乘。赦天下。賜吏二千石、諸侯相、下至中都官、宦吏、六百石爵，各有差，<span class="style7">如淳曰：「中都官宦吏，奄人為吏者也。」晉灼曰：「凡職在京師者也。」師古曰：「二說皆非也。中都官，謂在京師諸官也。宦吏，諸奄官也。」</span>自左更至五大夫。<span class="style7">師古曰：「左更，第十二爵也。五大夫，第九爵也。更音工衡反。」</span>賜天下人爵各一級，孝者二級，女子百戶牛酒。租稅勿收。六月，詔曰：「故皇太子在湖，未有號謚。<span class="style7">師古曰：「湖，縣名也。死於湖，因即葬焉。」</span>歲時祠，其議謚，置園邑。」語在太子傳。秋七月，詔立燕剌王太子建為廣陽王，<span class="style7">師古曰：「剌音來曷反。」</span>立廣陵王胥少子弘為高密王。</p>
<p id="online_toc_5">二年春，以水衡錢為平陵，徙民起第宅。<span class="style7">應劭曰：「水衡與少府皆天子私藏耳。縣官公作，當仰給司農，今出水衡錢，言宣帝即位為異政也。」晉灼曰：「食貨志：『初，大司農管鹽鐵，官布多，故置水衡，欲以主鹽鐵。及楊可告緡，上林財物衆，乃令水衡主上林。』上林三官，主鑄錢也。」</span>大司農陽城侯田延年有罪，自殺。<span class="style7">師古曰：「坐增僦直而自入。」</span>夏五月，詔曰：「朕以眇身奉承祖宗，夙夜惟念孝武皇帝躬履仁義，選明將，討不服，匈奴遠遁，平氐、羌、昆明、南越，百蠻鄉風，<span class="style7">師古曰：「鄉讀曰嚮也。」</span>款塞來享；<span class="style7">應劭曰：「款，叩也，皆叩塞門來服從也。」如淳曰：「款，寬也。請除守塞者，自保不為寇害也，故曰款五原塞。」師古曰：「應說是也。此汎說夷狄來賔之事，非呼韓邪保塞意也。」</span>建太學，修郊祀，定正朔，協音律；封泰山，塞宣房，<span class="style7">蘇林曰：「隄名，在東郡界。」李斐曰：「決河上宮名也。」張晏曰：「瓠子隄名。」師古曰：「蘇、張二說皆是。」</span>符瑞應，寶鼎出，白麟獲。功德茂盛，不能盡宣，而廟樂未稱，<span class="style7">師古曰：「稱，副也。」</span>其議奏。」有司奏請宜加尊號。六月庚午，尊孝武廟為世宗廟，奏盛德、文始、五行之舞，<span class="style7">應劭曰：「宣帝復采昭德之舞為盛德舞，以尊世宗廟也。諸帝廟皆常奏文始、四時、五行舞也。」</span>天子世世獻。武帝巡狩所幸之郡國，皆立廟。賜民爵一級，女子百戶牛酒。匈奴數侵邊，又西伐烏孫。烏孫昆彌及公主因國使者上書，<span class="style7">師古曰：「昆彌，烏孫王之號也。國使者，漢朝之使也。」</span>言昆彌願發國精兵擊匈奴，唯天子哀憐，出兵以救公主。秋，大發興調關東輕車銳卒，<span class="style7">師古曰：「調亦選也。銳，利也，言其勇利也。調音徒釣反。」</span>選郡國吏三百石伉健習騎射者，皆從軍。<span class="style7">師古曰：「伉，強也，音口浪反。」</span>御史大夫田廣明為祁連將軍，<span class="style7">應劭曰：「祁連，匈奴中山名也。諸將分部，廣明值此山，因以為號也。」師古曰：「祁音上夷反。」</span>後將軍趙充國為蒲類將軍，<span class="style7">應劭曰：「蒲類，匈奴中海名也，在敦煌北。」晉灼曰：「匈奴傳有蒲類澤。」師古曰：「晉說是也。」</span>雲中太守田順為虎牙將軍，及度遼將軍范明友、前將軍韓增，凡五將軍，兵十五萬騎，校尉常惠持節護烏孫兵，咸擊匈奴。</p>
<p id="online_toc_6">三年春正月癸亥，皇后許氏崩。戊辰，五將軍師發長安。夏五月，軍罷。祁連將軍廣明、虎牙將軍順有罪，下有司，皆自殺。<span class="style7">晉灼曰：「田千秋子也。廣明坐逗留，順坐增虜獲。」</span>校尉常惠將烏孫兵入匈奴右地，大克獲，封列侯。大旱。郡國傷旱甚者，民毋出租賦。三輔民就賤者，且毋收事，盡四年。<span class="style7">晉灼曰：「不給官役也。」師古曰：「收謂租賦也，事謂役使也。盡本始四年而止。」</span>六月己丑，丞相義薨。<span class="style7">師古曰：「蔡義。」</span></p>
<p id="online_toc_7">四年春正月，詔曰：「蓋聞農者興德之本也，今歲不登，已遣使者振貸困乏。其令太官損膳省宰，<span class="style7">師古曰：「膳，具食也，食之善者也。宰為屠殺也。省，減也。漢儀注太宰令屠者七十二人，宰二百人。」</span>樂府減樂人，使歸就農業。丞相以下至都官令丞<span class="style7">師古曰：「都官令丞，京師諸署之令丞。」</span>上書入穀，輸長安倉，助貸貧民。民以車船載穀入關者，得毋用傳。」<span class="style7">師古曰：「傳，傳符也。欲穀之多，故不問其出入也。傳音張戀反。」</span>三月乙夘，立皇后霍氏。賜丞相以下至郎吏從官金錢帛各有差。赦天下。夏四月壬寅，郡國四十九地震，或山崩水出。詔曰：「蓋災異者，天地之戒也。朕承洪業，奉宗廟，託于士民之上，未能和羣生。迺者地震北海、琅邪，壞祖宗廟，朕甚懼焉。丞相、御史其與列侯、中二千石愽問經學之士，有以應變，<span class="style7">師古曰：「謂禦塞災異也。」</span>輔朕之不逮，毋有所諱。令三輔、太常、內郡國舉賢良方正各一人。律令有可蠲除以安百姓，條奏。被地震壞敗甚者，勿收租賦。」大赦天下。上以宗廟墮，素服，避正殿五日。<span class="style7">師古曰：「墮者，毀也，音火規反。」</span>五月，鳳皇集北海安丘、淳于。<span class="style7">師古曰：「二縣皆屬北海郡。」</span>秋，廣川王吉有罪，廢遷上庸，自殺。</p>
<p id="online_toc_8">地節元年<span class="style7">應劭曰：「以先者地震，山崩水出，於是改年曰地節，欲令地得其節。」</span>春正月，有星孛于西方。三月，假郡國貧民田。<span class="style7">師古曰：「權以給之，不常與。」</span>夏六月，詔曰：「蓋聞堯親九族，以和萬國。<span class="style7">師古曰：「尚書堯典云：『克明俊德，以親九族。九族旣睦，平章百姓。百姓昭明，協和萬邦。』故詔引之。」</span>朕蒙遺德，奉承聖業，惟念宗室屬未盡而以罪絕，若有賢材，改行勸善，其復屬，使得自新。」<span class="style7">師古曰：「復音扶目反。」</span>冬十一月，楚王延壽謀反，自殺。十二月癸亥晦，日有蝕之。</p>
<p id="online_toc_9">二年春三月庚午，大司馬大將軍光薨。詔曰：「大司馬大將軍博陸侯<span class="style7">師古曰：「尊之，故不名。」</span>宿衞孝武皇帝三十餘年，輔孝昭皇帝十有餘年，遭大難，躬秉義，率三公、諸侯、九卿、大夫定萬世策，以安宗廟。天下蒸庶，咸以康寧，<span class="style7">師古曰：「蒸庶，衆人也。康，安也。」</span>功德茂盛，朕甚嘉之。復其後世，疇其爵邑<span class="style7">師古曰：「律，非始封，十減二。疇者，等也，言不復減也。」師古曰：「復音方目反。」</span>，世世毋有所與。<span class="style7">師古曰：「與讀曰豫。」</span>功如蕭相國。」夏四月，鳳皇集魯郡，羣鳥從之。<span class="style7">師古曰：「今流俗書本此下云『戊申立皇太子』，而後年又有立皇太子事，此蓋以元紀云元帝二歲宣帝即位，八歲為皇太子，故後人妄於此書加之，舊本無也。據疏廣及丙吉傳並云地節三年立皇太子，此即明驗，而或者妄為臆說，乖於實矣。」</span>大赦天下。五月，光祿大夫平丘侯王遷有罪，下獄死。上始親政事，又思報大將軍功德，迺復使樂平侯山領尚書事<span class="style7">師古曰：「霍山，光之兄孫。」</span>，而令羣臣得奏封事，以知下情。五日一聽事，自丞相以下各奉職奏事，以傅奏其言，<span class="style7">應劭曰：「敷，陳也。各自奏陳其言，然後試之以官，考其功德也。」師古曰：「傅讀曰敷。」</span>考試功能。侍中尚書功勞當遷及有異善，厚加賞賜，至于子孫，終不改易。<span class="style7">師古曰：「言各乆其職事也。」</span>樞機周密，品式備具，上下相安，莫有苟且之意也。</p>
<p id="online_toc_10">三年春三月，詔曰：「蓋聞有功不賞，有罪不誅，雖唐虞猶不能以化天下。今膠東相成勞來不怠，<span class="style7">師古曰：「王成也。勞來者，言慰勉而招延之也。小雅鴻鴈之詩序曰『勞來還定安集之』。勞音盧到反。來音盧代反。」</span>流民自占八萬餘口，<span class="style7">師古曰：「占者，謂自隱度其戶口而著名籍也。占音之贍反。」</span>治有異等。<span class="style7">師古曰：「政治異於常等。」</span>其秩成中二千石，賜爵關內侯。」又曰：「鰥寡孤獨高年貧困之民，朕所憐也。前下詔假公田，貨種食。<span class="style7">師古曰：「貸音吐戴反。」</span>其加賜鰥寡孤獨高年帛。二千石嚴敎吏謹視遇，毋令失職。」<span class="style7">師古曰：「職，常也。失職，謂失其常業也。」</span>令內郡國舉賢良方正可親民者。夏四月戊申，立皇太子，大赦天下。賜御史大夫爵關內侯，中二千石爵右庶長，<span class="style7">張晏曰：「自公孫弘後，丞相常封列侯，第二十等爵。故賜御史大夫爵關內侯，第十九等爵也。右庶長，第十一等爵也。」師古曰：「張說非也。此以立皇太子國之大慶，故特賜御史大夫及中二千石爵耳，非常制也。」</span>天下當為父後者爵一級。賜廣陵王黃金千斤，諸侯王十五人黃金各百斤，列侯在國者八十七人黃金各二十斤。冬十月，詔曰：「迺者九月壬申地震，朕甚懼焉。有能箴朕過失，<span class="style7">師古曰：「箴，戒也。」</span>及賢良方正直言極諫之士，以匡朕之不逮，<span class="style7">師古曰：「匡，正也。」</span>毋諱有司。<span class="style7">李竒曰：「諱，避也。雖有司在顯職，皆言其過，勿避之。」</span>朕旣不德，不能附遠，是以邊境屯戍未息。今復飭兵重屯，乆勞百姓，<span class="style7">師古曰：「飭讀與敕同。飭，整也。」</span>非所以綏天下也。其罷車騎將軍、右將軍屯兵。」又詔曰：「池籞未御幸者，假與貧民。<span class="style7">蘇林曰：「折竹以繩綿連禁禦，使人不得往來，律名為籞。」服虔曰：「籞在池水中作室，可用棲鳥，鳥入中則捕之。」應劭曰：「池者，陂池也。籞者，禁苑也。」臣瓚曰：「籞者，所以養鳥也。設為藩落，周覆其上，令鳥不得出，猶苑之畜獸，池之畜魚也。」師古曰：「蘇、應二說是。」</span>郡國宮館，勿復修治。流民還歸者，假公田，貸種食，<span class="style7">師古曰：「貸音吐戴反。種，五穀種也，音之勇反。」</span>且勿筭事。」<span class="style7">師古曰：「不出筭賦及給徭役。」</span>十一月，詔曰：「朕旣不逮，導民不明，<span class="style7">師古曰：「不逮者，意慮不及也。」</span>反側晨興，念慮萬方，不忘元元。唯恐羞先帝聖德，<span class="style7">師古曰：「羞謂忝辱也。」</span>故竝舉賢良方正以親萬姓，歷載臻茲，然而俗化闕焉。<span class="style7">師古曰：「多歷年載，迄至于今。」</span>傳曰：『孝弟也者，其為仁之本與。』<span class="style7">師古曰：「論語載有若之言。與讀曰予。」</span>其令郡國舉孝弟有行義聞於鄉里者各一人。」十二月，初置廷尉平四人，秩六百石。省文山郡，并蜀。<span class="style7">師古曰：「以其縣道隷蜀郡。」</span></p>
<p id="online_toc_11">四年春二月，封外祖母博平君，故酇侯蕭何曾孫建世為侯。詔曰：「導民以孝，則天下順。今百姓或遭衰絰凶災，<span class="style7">師古曰：「衰音千回反。」</span>而吏繇事，使不得葬，<span class="style7">師古曰：「繇讀曰徭。事謂役使之。」</span>傷孝子之心，朕甚憐之。自今諸有大父母、父母喪者勿繇事，使得收斂送終，盡其子道。」夏五月，詔曰：「父子之親，夫婦之道，天性也。雖有患禍，猶蒙死而存之。<span class="style7">師古曰：「蒙，冒也。」</span>誠愛結於心，仁厚之至也，豈能違之哉！自今子首匿父母，妻匿夫，孫匿大父母，皆勿坐。<span class="style7">師古曰：「凡首匿者，言為謀首而藏匿罪人。」</span>其父母匿子，夫匿妻，大父母匿孫，罪殊死，皆上請廷尉以聞。」立廣川惠王孫文為廣川王。秋七月，大司馬霍禹謀反。詔曰：「迺者，東織室令史張赦<span class="style7">應劭曰：「舊時有東西織室，織作文繡郊廟之服。令史，其主者吏。」</span>使魏郡豪李竟<span class="style7">文穎曰：「有權勢豪右大家。」</span>報冠陽侯霍雲謀為大逆，<span class="style7">如淳曰：「報，白也。」師古曰：「此說非也。謂張赦因李竟傳言於霍雲與共謀反耳，非告白其罪也。赦旣為織室令史，身在京師，不須令李竟發之。據霍禹傳，其事明矣。」</span>朕以大將軍故，抑而不揚，兾其自新。今大司馬博陸侯禹與母宣成侯夫人顯及從昆弟冠陽侯雲、樂平侯山、<span class="style7">師古曰：「據霍光傳，雲、山皆去病之孫，則於禹為子行也。今此紀言從昆弟，蓋轉寫者脫子字耳。當言從昆弟子也。」</span>諸姊妹壻度遼將軍范明友、長信少府鄧廣漢、中郎將任勝、騎都尉趙平、長安男子馮殷等<span class="style7">晉灼曰：「漢語字子都。」</span>謀為大逆。顯前又使女侍醫淳于衍進藥殺共哀后，<span class="style7">師古曰：「殺讀曰弒。共讀曰恭。」</span>謀毒太子，欲危宗廟。逆亂不道，咸伏其辜。諸為霍氏所詿誤未發覺在吏者，皆赦除之。」八月己酉，皇后霍氏廢。九月，詔曰：「朕惟百姓失職不贍，遣使者循行郡國問民所疾苦。<span class="style7">師古曰：「行音下更反。」</span>吏或營私煩擾，不顧厥咎，朕甚閔之。今年郡國頗被水災，已振貸。<span class="style7">師古曰：「貸音吐戴反。」</span>鹽，民之食，而賈咸貴，<span class="style7">師古曰：「賈讀曰價。其下亦同。」</span>衆庶重困。<span class="style7">師古曰：「更增其困也。重音直用反。」</span>其減天下鹽賈。」又曰：「令甲，死者不可生，<span class="style7">文穎曰：「蕭何承秦法所作為律令，律經是也。天子詔所增損，不在律上者為令。令甲者，前帝第一令也。」如淳曰：「令有先後，故有令甲、令乙、令丙。」師古曰：「如說是也。甲乙者，若今之第一、第二篇耳。」</span>刑者不可息。<span class="style7">李斐曰：「息，滅也。若黥劓者，雖欲改過，其創瘢不可復滅也。」師古曰：「息謂生長也，言劓、刖、臏、割之徙不可更生長，亦猶謂子為息耳。李說非也。」</span>此先帝之所重，而吏未稱。<span class="style7">師古曰：「稱，副也。」</span>今繫者或以掠辜若飢寒瘐死獄中，<span class="style7">蘇林曰：「瘐，病也。囚徒病，律名為瘐。」如淳曰：「律，囚以飢寒而死曰瘐。」師古曰：「瘐，病，是也。此言囚或以掠笞及飢寒及疾病而死。如說非矣。瘐音庾，字或作瘉，其音亦同。」</span>何用心逆人道也！朕甚痛之。其令郡國歲上繫囚以掠笞若瘐死者所坐名、縣、爵、里，<span class="style7">師古曰：「名，其人名也。縣，所屬縣也。爵，其身之官爵也。里，所居邑里也。」</span>丞相御史課殿最以聞。」<span class="style7">師古曰：「凡言殿最者：殿，後也，課居後也；最，凡要之首也，課居先也。殿音丁見反。」</span>十二月，清河王年有罪，廢遷房陵。</p>
<p id="online_toc_12">元康元年春，以杜東原上為初陵，更名杜縣為杜陵。徙丞相、將軍、列侯、吏二千石、訾百萬者杜陵。三月，詔曰：「迺者鳳皇集泰山、陳留，甘露降未央宮。朕未能章先帝休烈，<span class="style7">師古曰：「章，明也。休，美也。烈，業也。」</span>協寧百姓，承天順地，調序四時，獲蒙嘉瑞，賜茲祉福，夙夜兢兢，靡有驕色，內省匪解，永惟罔極。<span class="style7">師古曰：「省，視也。永，長也。惟，思也。罔，無也。極，中也。帝言內自視察，不敢惰怠，長思正道，恐無其中也。解讀曰懈。」</span>書不云乎？『鳳皇來儀，庶尹允諧。』<span class="style7">師古曰：「虞書益稷之篇曰：『簫韶九成，鳳皇來儀，擊石拊石，百獸率舞，庶尹允諧。』言奏樂之和，鳳皇以其容儀來下，百獸相率舞蹈。是乃衆官之長，信皆和輯，故神人交暢。」</span>其赦天下徒，賜勤事吏中二千石以下至六百石爵，自中郎吏至五大夫，<span class="style7">師古曰：「賜中郎吏爵得至五大夫。自此以上，每為等級而高賜也。五大夫，第九爵也。一日二千石至五大夫，自此以下而差降。」</span>佐史以上二級，民一級，女子百戶牛酒。加賜鰥寡孤獨、三老、孝弟力田帛。所振貸勿收。」夏五月，立皇考廟。益奉明園戶為奉明縣。<span class="style7">師古曰：「奉明園即皇考史皇孫之所葬也，本名廣明，後追改也。」</span>復高皇帝功臣絳侯周勃等百三十六人家子孫，令奉祭祀，<span class="style7">師古曰：「復音方目反。次下亦同。」</span>世世勿絕。其毋嗣者，復其次。秋八月，詔曰：「朕不明六蓺，鬱于大道，<span class="style7">孟康曰：「鬱，不通也。」</span>是以陰陽風雨未時。其博舉吏民，厥身修正，通文學，明於先王之術，宣究其意者，各二人，<span class="style7">師古曰：「究，盡也。」</span>中二千石各一人。」冬，置建章衞尉。</p>
<p id="online_toc_13">二年春正月，詔曰：「書云『文王作罰，刑茲無赦』，<span class="style7">師古曰：「周書康誥之辭也。言文王作法，罰其有亂常違敎者，則刑之無放釋也。」</span>今吏修身奉法，未有能稱朕意，朕甚愍焉。其赦天下，與士大夫厲精更始。」<span class="style7">李斐曰：「今吏已修身奉法矣，但不能稱上意耳，故赦之。」師古曰：「言文王作罰，有犯之者，皆刑無赦，今我意有所閔，閔吏修身奉法矣，而未稱其任，故特赦之，與更始耳。李說非也。」</span>二月乙丑，立皇后王氏。<span class="style7">師古曰：「王奉光女。」</span>賜丞相以下至郎從官錢帛各有差。三月，以鳳皇甘露降集，賜天下吏爵二級，民一級，女子百戶牛酒，鰥寡孤獨高年帛。夏五月，詔曰：「獄者萬民之命，所以禁暴止邪，養育群生也。能使生者不怨，死者不恨，則可謂文吏矣。今則不然。用法或持巧心，析律貳端，深淺不平，<span class="style7">師古曰：「析，分也。謂分破律條，妄生端緒，以出入人罪。」</span>增辭飾非，以成其罪。奏不如實，上亦亡繇知。<span class="style7">師古曰：「上者，天子自謂也。繇讀與由同。」</span>此朕之不明，吏之不稱，四方黎民將何仰哉！二千石各察官屬，勿用此人。吏務平法。或擅興繇役，飾厨傳，稱過使客，<span class="style7">韋昭曰：「厨謂飲食，傳謂傳舍。言修飾意氣，以稱過使而已。」師古曰：「使人及賔客來者，稱其意而遣之，令過去也。稱音尺孕反。過者，過度之過也。」</span>越職踰法，以取名譽，譬猶踐薄冰以待白日，豈不殆哉<span class="style7">師古曰：「殆，危也。」</span>！今天下頗被疾疫之災，朕甚愍之。其令郡國被災甚者，毋出今年租賦。」又曰：「聞古天子之名，難知而易諱也。今百姓多上書觸諱以犯罪者，朕甚憐之。其更諱詢。諸觸諱在令前者，赦之。」<span class="style7">師古曰：「令謂今詔書。」</span>冬，京兆尹趙廣漢有罪，要斬。</p>
<p id="online_toc_14">三年春，以神爵數集泰山，賜諸侯王、丞相、將軍、列侯、二千石金，郎從官帛，各有差。賜天下吏爵二級，民一級，女子百戶牛酒，鰥寡孤獨高年帛。三月，詔曰：「蓋聞象有罪，舜封之。<span class="style7">應劭曰：「象者，舜弟也，日以殺舜為事。舜為天子，猶封之於有鼻之國。」</span>骨肉之親粲而不殊。<span class="style7">師古曰：「粲，明也。殊，絕也。當明於仁恩不離絕也。」</span>其封故昌邑王賀為海昬侯。」又曰：「朕微眇時，御史大夫邴吉、中郎將史曾、史玄、長樂衞尉許舜、侍中光祿大夫許延壽皆與朕有舊恩。及故掖庭令張賀輔導朕躬，修文學經術，恩惠卓異，厥功茂焉。詩不云乎？『無德不報。』<span class="style7">師古曰：「大雅抑之詩也。言受人之德必有報也。」</span>封賀所子弟子侍中中郎將彭祖為陽都侯，<span class="style7">如淳曰：「賀，張安世兄，有一子早死，故以彭祖為子。」師古曰：「所子者，言養弟子以為子。」</span>追賜賀謚曰陽都哀侯。吉、曾、玄、舜、延壽皆為列侯。故人下至郡邸獄復作<span class="style7">師古曰：「謂胡組、趙徵之輩也。復音扶目反。」</span>甞有阿保之功，<span class="style7">臣瓚曰：「阿，倚；保，養也。」</span>皆受官祿田宅財物，各以恩深淺報之。」夏六月，詔曰：「前年夏，神爵集雍。<span class="style7">晉灼曰：「漢注大如鷃爵，黃喉，白頸，黑背，腹斑文也。」師古曰：「鷃音晏。」</span>今春，五色鳥以萬數飛過屬縣，<span class="style7">師古曰：「三輔諸縣也。」</span>翱翔而舞，欲集未下。其令三輔毋得以春夏擿巢探卵，彈射飛鳥。<span class="style7">師古曰：「擿音佗狄反。射音食亦反。」</span>具為令。」立皇子欽為淮陽王。</p>
<p id="online_toc_15">四年春正月，詔曰：「朕惟耆老之人，髮齒墯落，血氣衰微，亦亡暴虐之心，今或罹文法，拘執囹圄，不終天命，朕甚憐之。自今以來，諸年八十以上，非誣告、殺傷人，佗皆勿坐。<span class="style7">師古曰：「誣告人及殺傷人皆如舊法，其餘則不論。」</span>」遣大中大夫彊等十二人循行天下，<span class="style7">師古曰：「行音下更反。」</span>存問鰥寡，覽觀風俗，察吏治得失，舉茂材異倫之士。二月，河東霍徵史等謀反，誅。三月，詔曰：「迺者，神爵五采以萬數集長樂、未央、北宮、高寢、甘泉泰畤殿中及上林苑。朕之不逮，寡于德厚，屢獲嘉祥，非朕之任。其賜天下吏爵二級，民一級，女子百戶牛酒。加賜三老、孝弟力田帛，人二匹，鰥寡孤獨各一匹。」秋八月，賜故右扶風尹翁歸子黃金百斤，以奉其祭祀。又賜功臣適後<span class="style7">師古曰：「適讀曰嫡，承嗣者也。或子或孫，不拘後裔，故緫言後也。」</span>黃金，人二十斤。丙寅，大司馬衞將軍安世薨。比年豐，穀石五錢。<span class="style7">師古曰：「比，頻也。」</span></p>
<p id="online_toc_16">神雀元年<span class="style7">應劭曰：「前年神爵集于長樂宮，故改年。」</span>春正月，行幸甘泉，郊泰畤。三月，行幸河東，祠后土。詔曰：「朕承宗廟，戰戰栗栗，惟萬事統，未燭厥理。<span class="style7">師古曰：「惟，思也。統，緒也。燭，照也。」</span>迺元康四年嘉穀玄稷降于郡國，<span class="style7">服虔曰：「玄稷，黑粟也。」</span>神爵仍集，<span class="style7">師古曰：「仍，頻也。」</span>金芝九莖產于函德殿銅池中，<span class="style7">服虔曰：「金芝，色像金也。」如淳曰：「函亦含也。銅池，承霤也。」晉灼曰：「以銅作池也。」師古曰：「函德，殿名也。銅池，承霤是也，以銅為之。函讀與含同。」</span>九真獻竒獸，<span class="style7">蘇林曰：「白象也。」晉灼曰：「漢注駒形，麟色，牛角，仁而愛人。」師古曰：「非白象也，晉說是矣。」</span>南郡獲白虎威鳳為寶。<span class="style7">服虔曰：「威鳳，鳥名也。」晉灼曰：「鳳之有威儀者也，與尚書『鳳皇來儀』同意。」師古曰：「晉說是。」</span>朕之不明，震于珍物，<span class="style7">服虔曰：「震，驚也。」蘇林曰：「震，動也。珍物，瑞應也。」師古曰：「蘇說是也。獲珍物而心感動也。」</span>飭躬齋精，祈為百姓。<span class="style7">師古曰：「飭與敕同。為音于偽反。」</span>東濟大河，天氣清靜，神魚舞河。幸萬歲宮，神爵翔集。<span class="style7">服虔曰：「萬歲宮在東郡平陽縣，今有津。」晉灼曰：「黃圖汾陰有萬歲宮，是時幸河東。」師古曰：「晉說是。」</span>朕之不德，懼不能任。其以五年為神爵元年。賜天下勤事吏爵二級，民一級，女子百戶牛酒，鰥寡孤獨高年帛。所振貸物勿收。行所過毋出田租。」西羌反，發三輔、中都官徒弛刑，<span class="style7">李竒曰：「弛，廢也。謂若今徒解鉗釱赭衣，置任輸作也。」師古曰：「中都官，京師諸官府也。漢儀注長安中諸官獄三十六所。弛刑，李說是也。若今徒囚但不枷鎖而責保散役之耳。弛音式爾反。」</span>及應募佽飛射士、<span class="style7">服虔曰：「周時度江，越人在船下負船，將覆之。佽飛入水殺之。漢因以材力名官。」如淳曰：「呂氏春秋荊有茲非，得寶劔於干將。度江中流，兩蛟繞舟。茲非拔寶劔赴江刺兩蛟殺之。荊王聞之，任以執圭。後世以為勇力之官。茲、佽音相近。」臣瓚曰：「本秦左弋官也，武帝改曰佽飛官，有一令九丞，在上林苑中結矰繳以弋鳧鴈，歲萬頭，以供祀宗廟。許慎曰『佽，便利也』。便利矰繳以弋鳧鴈，故曰佽飛。詩曰『抉拾旣佽』者也。」師古曰：「取古勇力人以名官，熊渠之類是也。亦因取其便利輕疾若飛，故號佽飛。弋鳧鴈事，自使佽飛為之，非取飛鳥為名。瓚說失之。佽音次。」</span>羽林孤兒，<span class="style7">應劭曰：「天有羽林大將軍之星。林，喻若林木之盛。羽，羽翼鷙擊之意。故以名武官焉。」如淳曰：「百官表取從軍死事者之子養羽林，官敎以五兵，號曰羽林孤兒，少壯令從軍。漢儀注羽林從官七百人。」</span>胡、越騎，三河、潁川、沛郡、淮陽、汝南材官，金城、隴西、天水、安定、北地、上郡騎士、羌騎，詣金城。夏四月，遣後將軍趙充國、彊弩將軍許延壽擊西羌。六月，有星孛于東方。即拜酒泉太守辛武賢為破羌將軍，<span class="style7">師古曰：「即，就也。就酒泉而拜之，不徵入。」</span>與兩將軍竝進。<span class="style7">師古曰：「兩將軍，即趙充國、許延壽。」</span>詔曰：「軍旅暴露，轉輸煩勞，其令諸侯王、列侯、蠻夷王侯君長當朝二年者，皆毋朝。」<span class="style7">師古曰：「朝來年之正月。」</span>秋，賜故大司農朱邑子黃金百斤，以奉祭祀。後將軍充國言屯田之計，語在充國傳。</p>
<p id="online_toc_17">二年春二月，詔曰：「迺者正月乙丑，鳳皇甘露降集京師，群鳥從以萬數。朕之不德，屢獲天福，祗事不怠，其赦天下。」夏五月，羌虜降服，斬其首惡大豪楊玉、酋非首。<span class="style7">文穎曰：「羌胡名大帥為酋，如中國言魁。非首，其名也。」如淳曰：「酋音酒<img alt="28874" src="../Images/28874.gif"/>孰。」師古曰：「文說失矣。酋者，自其魁帥之稱，而此酋不當其義也。蓋首惡者，唱首為惡也。大豪者，魁帥也。楊玉及酋非皆人名，言斬此二人之首級耳。旣已言大豪，不當重言酋。且趙充國傳又云酋非、楊玉首，此其明驗也。酋音才由反。」</span>置金城屬國以處降羌。秋，匈奴日逐王先賢撣<span class="style7">鄭氏曰：「撣音纏束之纏。」晉灼曰：「音田。」師古曰：「鄭音是也。」</span>將人衆萬餘來降。使都護西域騎都尉鄭吉迎日逐，破車師，皆封列侯。九月，司隷校尉蓋寬饒有罪，下有司，自殺。匈奴單于遣名王奉獻，<span class="style7">師古曰：「名王者，謂有大名，以別諸小王也。」</span>賀正月，始和親。<span class="style7">師古曰：「賀來歲之正月。」</span></p>
<p id="online_toc_18">三年春，起樂游苑。<span class="style7">師古曰：「三輔黃圖云在杜陵西北。又關中記云宣帝立廟於曲池之北，號樂游。案其處則今之所呼樂游廟者是也。其餘基尚可識焉。蓋本為苑，後因立廟乎？樂音來各反。」</span>三月丙午，丞相相薨。<span class="style7">師古曰：「魏相。」</span>秋八月，詔曰：「吏不廉平則治道衰。今小吏皆勤事，而奉祿薄，<span class="style7">師古曰：「奉音扶用反。其下亦同。」</span>欲其毋侵漁百姓，難矣。<span class="style7">如淳曰：「漁，奪也，謂奪其利便也。」晉灼曰：「許慎云捕魚之字也。」師古曰：「漁者，若言漁獵也。晉說是也。」</span>其益吏百石以下奉十五。」<span class="style7">如淳曰：「律，百石奉月六百。」韋昭曰：「若食一斛，則益五斗。」</span></p>
<p id="online_toc_19">四年春二月，詔曰：「迺者鳳皇甘露降集京師，嘉瑞竝見。修興泰一、五帝、后土之祠，祈為百姓蒙祉福。<span class="style7">師古曰：「為音于偽反。」</span>鸞鳳萬舉，蜚覽翱翔，集止于旁。<span class="style7">師古曰：「萬舉，猶言舉以萬數也。蜚，古飛字也。言鸞鳳飛翔，覽觀都邑也。」</span>齋戒之暮，神光顯著。薦鬯之夕，神光交錯。<span class="style7">師古曰：「鬯，香酒，所以祭神。」</span>或降于天，或登于地，或從四方來集于壇。上帝嘉嚮，海內承福。<span class="style7">師古曰：「嚮讀曰饗。」</span>其赦天下，賜民爵一級，女子百戶牛酒，鰥寡孤獨高年帛。」夏四月，潁川太守黃霸以治行尤異秩中二千石，<span class="style7">如淳曰：「太守雖號二千石，有千石、八百石居者。有功德茂異乃得滿秩。霸得中二千石，九秩也。」晉灼曰：「此直謂二千石增秩為中二千石耳，不謂滿不滿也。」師古曰：「如說非也。霸舊已二千石矣，今增為中二千石，以寵異之。此與地節三年增膠東相王成秩其事同耳。漢制，秩二千石者一歲得一千四百四十石，實不滿二千石也，其云中二千石者，一歲得二千一百六十石。舉成數言之，故曰中二千石。中者，滿也。」</span>賜爵關內侯，黃金百斤。及潁川吏民有行義者爵，人二級，力田一級，貞婦順女帛。令內郡國舉賢良可親民者各一人。五月，匈奴單于遣弟呼留若王勝之來朝。<span class="style7">師古曰：「呼留若者，王之號也，勝之其人名。」</span>冬十月，鳳皇十一集杜陵。十一月，河南太守嚴延年有罪，弃巿。十二月，鳳皇集上林。</p>
<p id="online_toc_20">五鳳元年<span class="style7">應劭曰：「先者鳳皇五至，因以改元云。」</span>春正月，行幸甘泉，郊泰畤。皇太子冠。皇太后賜丞相、將軍、列侯、中二千石帛，人百匹，大夫人八十匹，夫人六十匹。又賜列侯嗣子爵五大夫，男子為父後者爵一級。夏，赦徒作杜陵者。冬十二月乙酉朔，日有蝕之。左馮翊韓延壽有罪，弃巿。</p>
<p id="online_toc_21">二年春三月，行幸雍，祠五畤。夏四月己丑，大司馬車騎將軍增薨。<span class="style7">師古曰：「韓增。」</span>秋八月，詔曰：「夫婚姻之禮，人倫之大者也；酒食之會，所以行禮樂也。今郡國二千石或擅為苛禁，禁民嫁娶不得具酒食相賀召。由是廢鄉黨之禮，令民亡所樂，非所以導民也。詩不云乎？『民之失德，乾餱以愆。』<span class="style7">師古曰：「小雅伐木之詩也。餱，食也。愆，過也。言人無恩德，不相飲食，則闕乾餱之事，為過惡也。乾音干。餱音侯。」</span>勿行苛政。」冬十一月，匈奴呼遬累單于帥衆來降，<span class="style7">師古曰：「遬，古速字。累音力追反。」</span>封為列侯。十二月，平通侯楊惲<span class="style7">師古曰：「惲音於吻反。」</span>坐前為光祿勳有罪，免為庶人。不悔過，怨望，大逆不道，要斬。</p>
<p id="online_toc_22">三年春正月癸夘，丞相吉薨。<span class="style7">師古曰：「邴吉也。</span>三月，行幸河東，祠后土。詔曰：「往者匈奴數為邊寇，百姓被其害。朕承至尊，未能綏安匈奴。虛閭權渠單于請求和親，病死。右賢王屠耆堂代立。骨肉大臣立虛閭權渠單于子為呼韓邪單于，擊殺屠耆堂。諸王竝自立，分為五單于，更相攻擊，<span class="style7">師古曰：「更音工衡反。」</span>死者以萬數，畜產大耗什八九，<span class="style7">師古曰：「耗，損也。言十損其八九也。耗音呼到反。」</span>人民飢餓，相燔燒以求食，<span class="style7">師古曰：「燔，焚也，音扶元反。」</span>因大乖亂。單于閼氏<span class="style7">服虔曰：「閼氏音焉支。」</span>子孫昆弟及呼遬累單于、名王、右伊秩訾、且渠、當戶以下<span class="style7">師古曰：「伊秩訾、且渠、當戶，皆匈奴官號也。訾音子移反。且音子余反。」</span>將衆五萬餘人來降歸義。單于稱臣，使弟奉珍朝賀正月，北邊晏然，靡有兵革之事。朕飭躬齋戒，<span class="style7">師古曰：「飭與敕同。」</span>郊上帝，祠后土，神光並見，或興于谷，燭燿齊宮，十有餘刻。<span class="style7">師古曰：「燭亦照也。刻者，以漏言時也。」</span>甘露降，神爵集。已詔有司告祠上帝、宗廟。三月辛丑，鸞鳳又集長樂宮東闕中樹上，<span class="style7">張晏曰：「門外闕內衡馬之裏樹也。」</span>飛下止地，文章五色，留十餘刻，吏民並觀。朕之不敏，懼不能任，婁蒙嘉瑞，獲茲祉福。<span class="style7">師古曰：「婁，古屢字。」</span>書不云乎？『雖休勿休，祗事不怠。』<span class="style7">師古曰：「周書呂刑之辭。言雖見襃美，勿自以為有德美，當敬於事，無怠墮也。」</span>公卿大夫其勗焉。<span class="style7">師古曰：「勗，勉也。」</span>減天下口錢。赦殊死以下。賜民爵一級，女子百戶牛酒。大酺五日。加賜鰥寡孤獨高年帛。」置西河、北地屬國以處匈奴降者。</p>
<p id="online_toc_23">四年春正月，廣陵王胥有罪，自殺。匈奴單于稱臣，遣弟谷蠡王入侍。<span class="style7">服虔曰：「谷音鹿。」韋昭曰：「蠡音如麗反。」師古曰：「谷，服音是也。蠡音落奚反。」</span>以邊塞亡寇，減戍卒什二。大司農中丞耿壽昌奏設常平倉，以給北邊，<span class="style7">應劭曰：「壽昌奏令邊郡穀賤時增賈而糴，穀貴時減賈而糶，名曰常平倉。見食貨志。」</span>省轉漕。賜爵關內侯。夏四月辛丑晦，日有蝕之。詔曰：「皇天見異，以戒朕躬，是朕之不逮，吏之不稱也。<span class="style7">師古曰：「稱，副也。」</span>以前使使者問民所疾苦，復遣丞相、御史掾二十四人循行天下，<span class="style7">師古曰：「行音下更反。」</span>舉冤獄，察擅為苛禁深刻不改者。」</p>
<p id="online_toc_24">甘露元年春正月，行幸甘泉，郊泰畤。匈奴呼韓邪單于遣子右賢王銖婁渠堂入侍。<span class="style7">師古曰：「銖音殊。婁音力于反。」</span>二月丁巳，大司馬車騎將軍延壽薨。<span class="style7">文穎曰：「許延壽。」</span>夏四月，黃龍見新豐。丙申，太上皇廟火。甲辰，孝文廟火。上素服五日。冬，匈奴單于遣弟左賢王來朝賀。</p>
<p id="online_toc_25">二年春正月，立皇子嚻為定陶王。<span class="style7">師古曰：「嚻音敖。」</span>詔曰：「迺者鳳皇甘露降集，黃龍登興，醴泉滂流，枯槀榮茂，<span class="style7">師古曰：「槀音口老反。」</span>神光竝見，咸受禎祥。<span class="style7">師古曰：「禎，正也。祥，福也。禎音貞。」</span>其赦天下。減民筭三十。<span class="style7">師古曰：「一筭減錢三十也。」</span>賜諸侯王、丞相、將軍、列侯、中二千石金錢各有差。賜民爵一級，女子百戶牛酒，鰥寡孤獨高年帛。」夏四月，遣護軍都尉祿將兵擊珠崖。秋九月，立皇子宇為東平王。冬十二月，行幸萯陽宮<span class="style7">應劭曰：「宮在鄠，秦文王所起。」伏儼曰：「在扶風。」李斐曰：「萯音倍。」師古曰：「應說、李音是也。」</span>屬玉觀。<span class="style7">服虔曰：「以玉飾，因名焉，在扶風。」李竒曰：「屬玉音鸑鷟。其上有此鳥，因以為名。」晉灼曰：「屬玉，水鳥，似鵁鶄，以名觀也。」師古曰：「晉說是也。屬音之欲反。」</span>匈奴呼韓邪單于款五原塞，<span class="style7">師古曰：「款，叩也。」</span>願奉國珍朝三年正月。<span class="style7">師古曰：「欲於甘露三年正月行朝禮。」</span>詔有司議。咸曰：「聖王之制，施德行禮，先京師而後諸夏，先諸夏而後夷狄。詩云：『率禮不越，遂視旣發。相土烈烈，海外有<img alt="229f5" src="../Images/229f5.gif"/>。』<span class="style7">文穎曰：「遂，遍也。發，行也。言契能使其民率禮不越法度，遍承視其敎令奉順而行也。相土，契孫也。烈烈，威也。<img alt="229f5" src="../Images/229f5.gif"/>，整齊也。威武之盛烈烈然，四海之外率服整齊也。」師古曰：「此商頌長發之詩。」</span>陛下聖德，充塞天地，光被四表。<span class="style7">師古曰：「四表，四方之外也。」</span>匈奴單于鄉風慕義，<span class="style7">師古曰：「鄉讀曰嚮。」</span>舉國同心，奉珍朝賀，自古未之有也。單于非正朔所加，王者所客也，禮儀宜如諸侯王，稱臣昧死再拜，位次諸侯王下。」詔曰：「蓋聞五帝三王，禮所不施，不及以政。<span class="style7">師古曰：「言荒外之人非禮所設者，政刑亦不及。」</span>今匈奴單于稱北藩臣，朝正月，朕之不逮，德不能弘覆。其以客禮待之，位在諸侯王上。」</p>
<p id="online_toc_26">三年春正月，行幸甘泉，郊泰畤。匈奴呼韓邪單于稽侯狦來朝，<span class="style7">應劭曰：「狦音若訕。」李竒曰：「狦音山。」師古曰：「稽音古奚反。狦音刪，又音先安反。」</span>贊謁稱藩臣而不名。賜以璽綬、冠帶、衣裳、安車、四馬、黃金、錦繡、繒絮。使有司道單于<span class="style7">師古曰：「道讀曰導。導，引也。」</span>先行就邸長安，宿長平。上自甘泉宿池陽宮。上登長平阪，<span class="style7">如淳曰：「阪名也，在池陽南。上原之阪有長平觀，去長安五十里。」師古曰：「涇水之南原，即今所謂眭城阪也。」</span>詔單于毋謁。<span class="style7">師古曰：「不拜見也。」</span>其左右當戶之羣皆列觀，<span class="style7">孟康曰：「左右當戶，匈奴官名。」</span>蠻夷君長王侯迎者數萬人，夾道陳。上登渭橋，咸稱萬歲。單于就邸。置酒建章宮，饗賜單于，觀以珍寶。<span class="style7">師古曰：「觀，示也。」</span>二月，單于罷歸。遣長樂衞尉高昌侯忠、<span class="style7">晉灼曰：「功臣表董忠。」</span>車騎都尉昌、<span class="style7">晉灼曰：「韓昌。」</span>騎都尉虎<span class="style7">文穎曰：「不知姓。」晉灼曰：「百官表唯記三輔、郡以上。若此皆不見姓，無從知之。」</span>將萬六千騎送單于。單于居幕南，保光祿城。<span class="style7">孟康曰：「前光祿徐自為所築城。」</span>詔北邊振穀食。郅支單于遠遁，<span class="style7">師古曰：「郅音質。」</span>匈奴遂定。詔曰：「迺者鳳皇集新蔡，群鳥四面行列，皆鄉鳳皇立，以萬數。<span class="style7">師古曰：「行音胡郎反。鄉讀曰嚮。」</span>其賜汝南太守帛百匹，新蔡長吏、三老、孝弟力田、鰥寡孤獨各有差。賜民爵二級。毋出今年租。」三月己丑，丞相霸薨。<span class="style7">文穎曰：「黃霸。」</span>詔諸儒講五經同異，太子太傅蕭望之等平奏其議，上親稱制臨決焉。迺立梁丘易、大小夏侯尚書、穀梁春秋博士。冬，烏孫公主來歸。<span class="style7">應劭曰：「楚王女解憂。」</span></p>
<p id="online_toc_27">四年夏，廣川王海陽有罪，廢遷房陵。冬十月丁夘，未央宮宣室閣火。</p>
<p id="online_toc_28">黃龍元年<span class="style7">應劭曰：「先是黃龍見新豐，因以冠元焉。」師古曰：「漢注云此年二月黃龍見廣漢郡，故改年。然則應說非也。見新豐者於此五載矣。」</span>春正月，行幸甘泉，郊泰畤。匈奴呼韓邪單于來朝，禮賜如初。二月，單于歸國。詔曰：「蓋聞上古之治，君臣同心，舉措曲直，各得其所。<span class="style7">師古曰：「措，置也，音千故反。」</span>是以上下和洽，海內康平，其德弗可及已。<span class="style7">師古曰：「已，語終辭。」</span>朕旣不明，數申詔公卿大夫務行寬大，<span class="style7">師古曰：「申，束也，謂約束之。」</span>順民所疾苦，<span class="style7">師古曰：「知所疾苦，則順其意也。」</span>將欲配三王之隆，明先帝之德也。今吏或以不禁姦邪為寬大，縱釋有罪為不苛，或以酷惡為賢，皆失其中。<span class="style7">師古曰：「中音竹仲反。」</span>奉詔宣化如此，豈不繆哉！方今天下少事，繇役省減，兵革不動，而民多貧，盜賊不止，其咎安在？上計簿，具文而已，<span class="style7">師古曰：「雖有其文，而實不副也。簿音步戶反。其下亦同。」</span>務為欺謾，以避其課。<span class="style7">師古曰：「謾，誑言也，音慢，又音莫連反。」</span>三公不以為意，朕將何任？<span class="style7">師古曰：「言無所委任。」</span>諸請詔省卒徒自給者皆止。<span class="style7">應劭曰：「時有請云，詔使出者省卒徒，以其直自給，不復取稟假。雖有進入於官，非舊章也，故絕之。」張晏曰：「先是武帝以用度不足，宜有以益官者。或奉使，求不受奉祿，自省其徒衆，以取其稟者或自給。於是姦吏緣以為利，所得多於本祿，故絕之。」如淳曰：「是時有所省卒徒，而羣臣有請之以自給官府者。先時聽與之，今更悔之，不復聽也。」師古曰：「應、張二說是也。」</span>御史察計簿，疑非實者，按之，使真偽毋相亂。」三月，有星孛于王良、閣道，入紫宮。<span class="style7">蘇林曰：「皆星名。」</span>夏四月，詔曰：「舉廉吏，誠欲得其真也。吏六百石位大夫，有罪先請，秩祿上通，足以効其賢材，自今以來毋得舉。」<span class="style7">韋昭曰：「吏六百石者不得復舉為廉吏也。」</span>冬十二月甲戌，帝崩于未央宮。<span class="style7">臣瓚曰：「帝年十八即位，即位二十五年，壽四十三。」</span>癸巳，尊皇太后曰太皇太后。<span class="style7">師古曰：「於此已書尊太皇太后，而元紀之首又重書之。然尊太皇太后及皇太后宜同一時，則元紀為是，而此紀誤重之。」</span></p>
<p id="online_toc_29">贊曰：孝宣之治，信賞必罰，<span class="style7">師古曰：「有功必賞，有罪必罰。」</span>綜核名實，政事文學法理之士咸精其能，至于技巧工匠器械，自元、成閒鮮能及之，<span class="style7">師古曰：「械者，器之緫名也。一曰有盛為械，無盛為器。鮮，少也，言少有能及之者。鮮音先踐反。」</span>亦足以知吏稱其職，民安其業也。遭值匈奴乖亂，推亡固存，<span class="style7">李竒曰：「推亡者，若紂為無道，天下苦之，有滅亡之形，周武遂推而弊之。固存者，譬如鄰國以道蒞民，上下一心，勢必能存，因就而堅固之。今匈奴內自奮爭有事，故宣帝能朝呼韓邪而固存之，走郅支單于使遠遁，是謂推亡也。」師古曰：「尚書仲虺之誥曰『推亡固存，邦乃其昌』。言有亡道者則推而滅之，有存道者則輔而固之。王者如此，國乃昌盛，故此贊引之。」</span>信威北夷，<span class="style7">師古曰：「信讀為申，古通用字。一說恩信及威並著北夷。」</span>單于慕義，稽首稱藩。功光祖宗，業垂後嗣，可謂中興，侔德殷宗、周宣矣。<span class="style7">師古曰：「侔等殷之高宗及周宣王也。」</span></p>
<hr/>
</div>
<!-- end .main --></div>
<!-- end #main --></div>
</div>
</body></html>