<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷九十三‧佞幸傳第六十三</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷九十三・佞幸傳第六十三</h1>
<hr/>
<p id="p0"><a class="gg-link" href="#p0" onclick="return changeColor(this);"></a>漢興，佞幸寵臣，高祖時則有籍孺，孝惠有閎孺。此兩人非有材能，但以婉媚貴幸，<span class="style7">師古曰：「婉，順也。媚，悅也。」</span>與上卧起，公卿皆因關說。<span class="style7">師古曰：「關說者，言由之而納說，亦如行者之有關津。」</span>故孝惠時，郎侍中皆冠鵔鸃，貝帶，<span class="style7">師古曰：「以鵔鸃毛羽飾冠，海貝飾帶。鵔鸃即鷩鳥也。鵔音峻。鸃音儀。說在司馬相如傳。」</span>傅脂粉，化閎、籍之屬也。兩人徙家安陵。其後寵臣，孝文時士人則鄧通，宦者則趙談、北宮伯子；<span class="style7">師古曰：「姓北宮，名伯子。」</span>孝武時士人則韓嫣，<span class="style7">師古曰：「嫣音偃。」</span>宦者則李延年；孝元時宦者則弘恭、石顯；孝成時士人則張放、淳于長；孝哀時則有董賢。孝景、昭、宣時皆無寵臣。景帝唯有郎中令周仁。昭帝時，駙馬都尉秺侯金賞<span class="style7">師古曰：「秺音丁護反。」</span>嗣父車騎將軍日磾爵為侯，二人之寵取過庸，不篤。<span class="style7">師古曰：「纔過於常人耳，不能大厚也。」</span>宣帝時，侍中中郎將張彭祖少與帝微時同席研書，及帝即尊位，彭祖以舊恩封陽都侯，出常參乘，號為愛幸。其人謹敕，<span class="style7">師古曰：「敕，整也。」</span>無所虧損，為其小妻所毒薨，國除。</p>
<p id="p1"><a class="gg-link" href="#p1" onclick="return changeColor(this);"></a>鄧通，蜀郡南安人也，以濯舩為黃頭郎。<span class="style7">師古曰：「濯船，能持濯行船也。土勝水，其色黃，故刺船之郎皆著黃帽，因號曰黃頭郎也。濯讀曰擢，音直孝反。」</span>文帝甞夢欲上天，不能，有一黃頭郎推上天，顧見其衣尻帶後穿。<span class="style7">師古曰：「衣尻帶後，謂衣當尻上而居革帶之下處也。」</span>覺而之漸臺，<span class="style7">師古曰：「覺謂寢寐之寤也。未央殿西南有蒼池，池中有漸臺。覺音工孝反。」</span>以夢中陰目求推者郎，<span class="style7">師古曰：「默而視之，求所夢者。」</span>見鄧通，其衣後穿，夢中所見也。召問其名姓，姓鄧，名通。鄧猶登也，文帝甚說，<span class="style7">師古曰：「說讀曰悅。」</span>尊幸之，日日異。通亦愿謹，<span class="style7">師古曰：「專謹曰愿，音願，又音原。」</span>不好外交，雖賜洗沐，不欲出。於是文帝賞賜通鉅萬以十數，<span class="style7">師古曰：「每賜輒鉅萬，如此者十數。」</span>官至上大夫。</p>
<p id="p2"><a class="gg-link" href="#p2" onclick="return changeColor(this);"></a>文帝時閒如通家游戲，<span class="style7">師古曰：「閒謂投隙私行，不公顯也。如，往也。」</span>然通無他伎能，不能有所薦達，獨自謹身以媚上而已。上使善相人者相通，曰：「當貧餓死。」上曰：「能富通者在我，何說貧？」於是賜通蜀嚴道銅山，得自鑄錢。<span class="style7">師古曰：「嚴道屬蜀郡。縣有蠻夷曰道。」</span>鄧氏錢布天下，其富如此。</p>
<p id="p3"><a class="gg-link" href="#p3" onclick="return changeColor(this);"></a>文帝甞病癰，鄧通常為上嗽吮之。<span class="style7">師古曰：「嗽音山角反。吮音自兖反。」</span>上不樂，從容問曰：「天下誰最愛我者乎？」通曰：「宜莫若太子。」太子入問疾，上使太子齰癰，<span class="style7">師古曰：「齰，齧也，齧出其膿血。齰音仕客反。」</span>太子齰癰而色難之。已而聞通甞為上齰之，太子慙，繇是心恨通。<span class="style7">師古曰：「繇讀與由同。其下類此。」</span></p>
<p id="p4"><a class="gg-link" href="#p4" onclick="return changeColor(this);"></a>及文帝崩，景帝立，鄧通免，家居。居無何，人有告通盜出徼外鑄錢，<span class="style7">師古曰：「徼猶塞也。東北謂之塞，西南謂之徼。塞者，以障塞為名。徼者，取徼遮之義也。徼音工釣反。」</span>下吏驗問，頗有遂，<span class="style7">師古曰：「遂，成也，成其罪狀。」</span>竟案盡沒入之，通家尚負責數鉅萬。<span class="style7">張晏曰：「顧人採銅鑄錢，未還庸直，而會沒入故也。」師古曰：「此說非也。積其前後所犯合沒官者數多，除其見在財物以外，尚有負官數鉅萬，故云吏輒隨沒入之耳，非負顧庸之私直。」</span>長公主賜鄧通，<span class="style7">師古曰：「即館陶長公主，文帝之女也。」</span>吏輒隨沒入之，一簪不得著身。於是長公主乃令假衣食。<span class="style7">晉灼曰：「使假貸而私為償之也。」師古曰：「此說非也。公主給其衣食也，而號云假借之耳，非通自有也。恐吏沒入，故託云然。此所謂不得名一錢。」</span>竟不得名一錢，寄死人家。</p>
<p id="p5"><a class="gg-link" href="#p5" onclick="return changeColor(this);"></a>趙談者，以星氣幸，北宮伯子長者愛人，故親近，然皆不比鄧通。</p>
<p id="p6"><a class="gg-link" href="#p6" onclick="return changeColor(this);"></a>韓嫣字王孫，弓高侯穨當之孫也。武帝為膠東王時，嫣與上學書相愛。及上為太子，愈益親嫣。嫣善騎射，聦慧。上即位，欲事伐胡，而嫣先習兵，<span class="style7">師古曰：「言舊自便習。」</span>以故益尊貴，官至上大夫，賞賜儗鄧通。<span class="style7">師古曰：「儗，比也。」</span></p>
<p id="p7"><a class="gg-link" href="#p7" onclick="return changeColor(this);"></a>始時，嫣常與上共卧起。江都王入朝，從上獵上林中。天子車駕䟆道未行，<span class="style7">師古曰：「已稱䟆，止行人訖，而天子未出也。」</span>先使嫣乘副車，從數十百騎馳視獸。江都王望見，以為天子，辟從者，伏謁道旁。<span class="style7">師古曰：「辟去其從者，而身獨伏謁也。辟音闢。」</span>嫣驅不見。旣過，江都王怒，為皇太后泣，請得歸國，<span class="style7">師古曰：「還爵封於天子也。」</span>入宿衞比韓嫣。太后繇此銜嫣。</p>
<p id="p8"><a class="gg-link" href="#p8" onclick="return changeColor(this);"></a>嫣侍，出入永巷不禁，<span class="style7">師古曰：「言上恣其出入也。」</span>以姦聞皇太后。太后怒，使使賜嫣死。上為謝，終不能得，嫣遂死。</p>
<p id="p9"><a class="gg-link" href="#p9" onclick="return changeColor(this);"></a>嫣弟說，亦愛幸，<span class="style7">師古曰：「說讀曰悅。」</span>以軍功封案道侯，巫蠱時為戾太子所殺。子增封龍雒侯，<span class="style7">師古曰：「雒字或作頟。」</span>大司馬車騎將軍，自有傳。<span class="style7">師古曰：「在韓信傳末。」</span></p>
<p id="p10"><a class="gg-link" href="#p10" onclick="return changeColor(this);"></a>李延年，中山人，身及父母兄弟皆故倡也。<span class="style7">師古曰：「樂人也。」</span>延年坐法腐刑，給事狗監中。<span class="style7">師古曰：「掌天子之狗，於其中供事也。」</span>女弟得幸於上，號李夫人，列外戚傳。延年善歌，為新變聲。是時上方興天地祠，欲造樂，令司馬相如等作詩頌。延年輒丞意弦歌所造詩，為之新聲曲。而李夫人產昌邑王，延年繇是貴為協律都尉，佩二千石印綬，而與上卧起，其愛幸埒韓嫣。<span class="style7">師古曰：「埒，等齊。」</span>乆之，延年弟季與中人亂，出入驕恣。及李夫人卒後，其愛㢮，<span class="style7">師古曰：「㢮，解也，音式爾反。」</span>上遂誅延年兄弟宗族。</p>
<p id="p11"><a class="gg-link" href="#p11" onclick="return changeColor(this);"></a>是後寵臣，大氐外戚之家也。<span class="style7">師古曰：「氐，歸也，音丁禮反。」</span>衞青、霍去病皆愛幸，然亦以功能自進。</p>
<p id="p12"><a class="gg-link" href="#p12" onclick="return changeColor(this);"></a>石顯字君房，濟南人；弘恭，沛人也。皆少坐法腐刑，為中黃門，以選為中尚書。宣帝時任中書官，恭明習法令故事，善為請奏，能稱其職。恭為令，顯為僕射。元帝即位數年，恭死，顯代為中書令。</p>
<p id="p13"><a class="gg-link" href="#p13" onclick="return changeColor(this);"></a>是時，元帝被疾，不親政事，方隆好於音樂，以顯乆典事，中人無外黨，<span class="style7">師古曰：「少骨肉之親，無婚姻之家也。」</span>精專可信任，遂委以政。事無小大，因顯白決，貴幸傾朝，百僚皆敬事顯。顯為人巧慧習事，能探得人主微指，內深賊，持詭辯以中傷人，<span class="style7">師古曰：「詭，違也，違道之辯。」</span>忤恨睚眦，輒被以危法。<span class="style7">師古曰：「被，加也，音皮義反。」</span>初元中，前將軍蕭望之及光祿大夫周堪、宗正劉更生皆給事中。望之領尚書事，知顯專權邪辟，<span class="style7">師古曰：「辟讀曰僻。」</span>建白以為「尚書百官之本，國家樞機，<span class="style7">師古曰：「立此議而白之。」</span>宜以通明公正處之。武帝游宴後庭，故用宦者，非古制也。宜罷中書宦官，應古不近刑人。」<span class="style7">師古曰：「禮『刑人不在君側』，故曰應古。」</span>元帝不聽，繇是大與顯忤。後皆害焉，望之自殺，堪、更生廢錮，不得復進用，語在望之傳。後太中大夫張猛、魏郡太守京房、御史中丞陳咸、待詔賈捐之皆甞奏封事，或召見，言顯短。顯求索其辠，房、捐之棄市，猛自殺於公車，咸抵辠，髡為城旦。及鄭令蘇建得顯私書奏之，後以它事論死。自是公卿以下畏顯，重足一迹。<span class="style7">師古曰：「言極恐懼，不敢自寬縱。」</span></p>
<p id="p14"><a class="gg-link" href="#p14" onclick="return changeColor(this);"></a>顯與中書僕射牢梁、少府五鹿充宗結為黨友，諸附倚者皆得寵位。<span class="style7">師古曰：「倚，依也，音於綺反。」</span>民歌之曰：「牢邪石邪，五鹿客邪！印何纍纍，綬若若邪！」<span class="style7">師古曰：「纍纍，重積也。若若，長貌。纍音力追反。」</span>言其兼官據埶也。</p>
<p id="p15"><a class="gg-link" href="#p15" onclick="return changeColor(this);"></a>顯見左將軍馮奉世父子為公卿著名，女又為昭儀在內，顯心欲附之，薦言昭儀兄謁者逡<span class="style7">師古曰：「逡音千旬反。」</span>脩敕宜侍帷幄。<span class="style7">師古曰：「敕，整也。」</span>天子召見，欲以為侍中，逡請閒言事。上聞逡言顯顓權，<span class="style7">師古曰：「顓與專同。其下類此。」</span>天子大怒，罷逡歸郎官。其後御史大夫缺，羣臣皆舉逡兄大鴻臚野王行能第一，天子以問顯，顯曰：「九卿無出野王者。然野王親昭儀兄，臣恐後世必以陛下度越衆賢，<span class="style7">師古曰：「度，過也。」</span>私後宮親以為三公。」上曰：「善，吾不見是。」<span class="style7">師古曰：「言不見此理。」</span>迺下詔嘉美野王，廢而不用，語在野王傳。</p>
<p id="p16"><a class="gg-link" href="#p16" onclick="return changeColor(this);"></a>顯內自知擅權事柄在掌握，恐天子一旦納用左右耳目，有以閒己，<span class="style7">師古曰：「閒音工莧反。」</span>迺時歸誠，取一信以為驗。顯甞使至諸官有所徵發，顯先自白，恐後漏盡宮門閉，請使詔吏開門。上許之。顯故投夜還，稱詔開門入。後果有上書告顯顓命矯詔開宮門，天子聞之，笑以其書示顯。顯因泣曰：「陛下過私小臣，屬任以事，<span class="style7">師古曰：「過猶誤也。屬，委也。屬音之欲反。」</span>羣下無不嫉妬欲陷害臣者，事類如此非一，唯獨明主知之。愚臣微賤，誠不能以一軀稱快萬衆，<span class="style7">師古曰：「稱音尺孕反。」</span>任天下之怨，<span class="style7">師古曰：「任猶當也。」</span>臣願歸樞機職，受後宮掃除之役，死無所恨，唯陛下哀憐財幸，<span class="style7">師古曰：「財與裁同。」</span>以此全活小臣。」天子以為然而憐之，數勞勉顯，加厚賞賜，賞賜及賂遺訾一萬萬。<span class="style7">師古曰：「賂遺，謂百官群下所遺也。訾讀與貲同。」</span></p>
<p id="p17"><a class="gg-link" href="#p17" onclick="return changeColor(this);"></a>初，顯聞衆人匈匈，言己殺前將軍蕭望之。望之當世名儒，顯恐天下學士姍己，<span class="style7">師古曰：「姍，古訕字。訕，謗也，音所諫反。」</span>病之。是時，明經著節士琅邪貢禹為諫大夫，顯使人致意，深自結納。顯因薦禹天子，歷位九卿，至御史大夫，禮事之甚備。議者於是稱顯，以為不妬譖望之矣。顯之設變詐以自解免取信人主者，皆此類也。</p>
<p id="p18"><a class="gg-link" href="#p18" onclick="return changeColor(this);"></a>元帝晚節寢疾，<span class="style7">師古曰：「晚節猶言末時也。」</span>定陶恭王愛幸，顯擁祐太子頗有力。元帝崩，成帝初即位，遷顯為長信中太僕，秩中二千石。顯失倚，離權數月，丞相御史條奏顯舊惡，及其黨牢梁、陳順皆免官。顯與妻子徙歸故郡，憂滿不食，<span class="style7">師古曰：「滿讀曰懣，音悶。」</span>道病死。諸所交結，以顯為官，皆廢罷。少府五鹿充宗左遷玄菟太守，御史中丞伊嘉為鴈門都尉。長安謠曰：「伊徙鴈，鹿徙菟，去牢與陳實無賈。」<span class="style7">師古曰：「賈讀曰價。」</span></p>
<p id="p19"><a class="gg-link" href="#p19" onclick="return changeColor(this);"></a>淳于長字子鴻，魏郡元城人也。少以太后姉子為黃門郎，未進幸。會大將軍王鳳病，長侍病，晨夜扶丞左右，甚有甥舅之恩。鳳且終，以長屬託太后及帝。<span class="style7">師古曰：「屬音之欲反。」</span>帝嘉長義，拜為列校尉諸曹，遷水衡都尉侍中，至衞尉九卿。</p>
<p id="p20"><a class="gg-link" href="#p20" onclick="return changeColor(this);"></a>乆之，趙飛燕貴幸，上欲立以為皇后，太后以其所出微，難之。長主往來通語東宮。<span class="style7">師古曰：「主猶專。」</span>歲餘，趙皇后得立，上甚德之，迺追顯長前功，下詔曰：「前將作大匠解萬年奏請營作昌陵，罷弊海內，<span class="style7">師古曰：「罷讀曰疲。」</span>侍中衞尉長數白宜止徙家反故處，<span class="style7">師古曰：「陵置邑，徙人以實之。長奏令止所徙之家各還本處。」</span>朕以長言下公卿，議者皆合長計。首建至策，民以康寧。<span class="style7">師古曰：「康，安也。」</span>其賜長爵關內侯。」後遂封為定陵侯，大見信用，貴傾公卿。外交諸侯牧守，賂遺賞賜亦絫鉅萬。<span class="style7">師古曰：「絫，古累字也。其下亦同。」</span>多畜妻妾，淫於聲色，不奉法度。</p>
<p id="p21"><a class="gg-link" href="#p21" onclick="return changeColor(this);"></a>初，許皇后坐執左道廢處長定宮，而后姉孊為龍頟思侯夫人，<span class="style7">晉灼曰：「孊音靡。」</span>寡居。長與孊私通，因取為小妻。許后因孊賂遺長，欲求復為倢伃。長受許后金錢乘輿服御物前後千餘萬，詐許為白上，立以為左皇后。孊每入長定宮，輒與孊書，戲侮許后，嫚易無不言。<span class="style7">師古曰：「嫚，褻汙也。易，輕也。易音弋豉反。」</span>交通書記，賂遺連年，是時，帝舅曲陽侯王根為大司馬票騎將軍，輔政數歲，乆病，數乞骸骨。長以外親居九卿位，次第當代根。根兄子新都侯王莽心害長寵，私聞長取許孊，受長定宮賂遺。莽侍曲陽侯疾，因言「長見將軍乆病，意喜，自以當代輔政，至對衣冠議語署置。」<span class="style7">師古曰：「自謂當輔政，故豫言某人為某官，某人為某事。」</span>具言其辠過。根怒曰：「即如是，何不白也？」莽曰：「未知將軍意，故未敢言。」根曰：「趣白東宮。」<span class="style7">師古曰：「趣讀曰促。」</span>莽求見太后，具言長驕佚，<span class="style7">師古曰：「佚讀與逸同。」</span>欲代曲陽侯，對莽母上車，<span class="style7">師古曰：「莽母於長，舅之妻也，上車當於異處。便於前上，言不敬。」</span>私與長定貴人姉通，受取其衣物。太后亦怒曰：「兒至如此！往白之帝！」莽白上，上迺免長官，遣就國。</p>
<p id="p22"><a class="gg-link" href="#p22" onclick="return changeColor(this);"></a>初，長為侍中，奉兩宮使，親密。<span class="style7">師古曰：「言為使者傳言語於太后及帝，欲立趙飛燕之類。」</span>紅陽侯立獨不得為大司馬輔政，立自疑為長毀譖，常怨毒長。上知之。及長當就國也，立嗣子融從長請車騎，<span class="style7">師古曰：「嗣子謂嫡長子，當為嗣者也。」</span>長以珍寶因融重遺立，立因為長言。於是天子疑焉，下有司案驗。吏捕融，立令融自殺以滅口。上愈疑其有大姦，遂逮長繫洛陽詔獄窮治。長具服戲㑄長定宮，<span class="style7">師古曰：「㑄，古侮字。」</span>謀立左皇后，辠至大逆，死獄中。妻子當坐者徙合浦，母若歸故郡。<span class="style7">師古曰：「若者，其母名。」</span>紅陽侯立就國。將軍卿大夫郡守坐長免罷者數十人。莽遂代根為大司馬。乆之，還長母及子酺於長安。<span class="style7">師古曰：「酺音蒲。」</span>後酺有辠，莽復殺之，徙其家屬歸故郡。</p>
<p id="p23"><a class="gg-link" href="#p23" onclick="return changeColor(this);"></a>始長以外親親近，<span class="style7">師古曰：「親近謂近幸於天子。近音其靳反。」</span>其愛幸不及富平侯張放。放常與上卧起，俱為微行出入。</p>
<p id="p24"><a class="gg-link" href="#p24" onclick="return changeColor(this);"></a>董賢字聖卿，雲陽人也。父恭，為御史，任賢為太子舍人。哀帝立，賢隨太子官為郎。<span class="style7">師古曰：「東宮官屬，隨例遷也。」</span>二歲餘，賢傳漏在殿下，<span class="style7">師古曰：「傳漏，奏時刻。」</span>為人美麗自喜，<span class="style7">師古曰：「喜音許吏反。」</span>哀帝望見，說其儀貌，<span class="style7">師古曰：「說讀曰悅。」</span>識而問之，曰：「是舍人董賢邪？」因引上與語，拜為黃門郎，繇是始幸。問及其父為雲中候，即日徵為霸陵令，遷光祿大夫。賢寵愛日甚，為駙馬都尉侍中，出則參乘，入御左右，旬月間賞賜絫鉅萬，貴震朝庭。常與上卧起。甞晝寢，偏藉上褏，<span class="style7">師古曰：「藉謂身卧其上也。褏，古袖字。」</span>上欲起，賢未覺，<span class="style7">師古曰：「覺，寐之寤也，音工効反。」</span>不欲動賢，迺斷褏而起。其恩愛至此。賢亦性柔和便辟，善為媚以自固。每賜洗沐，不肯出，常留中視醫藥。上以賢難歸，詔令賢妻得通引籍殿中，止賢廬，<span class="style7">師古曰：「廬謂殿中所宿止處也。」</span>若吏妻子居官寺舍。又召賢女弟以為昭儀，位次皇后，更名其舍為椒風，以配椒房云。<span class="style7">師古曰：「皇后殿稱椒房。欲配其名，故曰椒風。」</span>昭儀及賢與妻旦夕上下，並侍左右。賞賜昭儀及賢妻亦各千萬數。遷賢父為少府，賜爵關內侯，食邑，復徙為衞尉。又以賢妻父為將作大匠，弟為執金吾。詔將作大匠為賢起大第北闕下，重殿洞門，<span class="style7">師古曰：「重殿謂有前後殿，洞門謂門門相當也。皆僭天子之制度者也。」</span>木土之功窮極技巧，柱檻衣以綈錦。<span class="style7">師古曰：「檻謂軒闌之板也。綈，厚繒也，音徒奚反。」</span>下至賢家僮僕皆受上賜，及武庫禁兵，上方珍寶。其選物上弟盡在董氏，而乘輿所服迺其副也。及至東園祕器，珠襦玉柙，豫以賜賢，無不備具。<span class="style7">師古曰：「東園，署名也。漢舊儀云東園祕器作棺梓，素木長二丈，崇廣四尺。珠襦，以珠為襦，如鎧狀，連縫之。以黃金為鏤，要以下，玉為柙，至足，亦縫以黃金為縷。」</span>又令將作為賢起冢塋義陵旁，內為便房，剛柏題湊，<span class="style7">孟康曰：「堅剛之柏也。」師古曰：「題湊解在霍光傳。」</span>外為徼道，周垣數里，門闕罘罳甚盛。</p>
<p id="p25"><a class="gg-link" href="#p25" onclick="return changeColor(this);"></a>上欲侯賢而未有緣。會待詔孫寵、息夫躬等告東平王雲后謁祠祀祝詛，<span class="style7">師古曰：「謁者，后之名。」</span>下有司治，皆伏其辜。上於是令躬、寵為因賢告東平事者，迺以其功下詔封賢為高安侯，躬宜陵侯，寵方陽侯，食邑各千戶。頃之，復益封賢二千戶。丞相王嘉內疑東平事寃，甚惡躬等，數諫爭，以賢為亂國制度，嘉竟坐言事下獄死。</p>
<p id="p26"><a class="gg-link" href="#p26" onclick="return changeColor(this);"></a>上初即位，祖母傅太后、母丁太后皆在，兩家先貴。傅太后從弟喜先為大司馬輔政，數諫，失太后指，免官。上舅丁明代為大司馬，亦任職，頗害賢寵，及丞相王嘉死，明甚憐之。上寖重賢，<span class="style7">師古曰：「寖，益也。」</span>欲極其位，而恨明如此，遂冊免明曰：「前東平王雲貪欲上位，祠祭祝詛，雲后舅伍宏以醫待詔，與校祕書郎楊閎結謀反逆，禍甚迫切。賴宗廟神靈，董賢等以聞，咸伏其辜。將軍從弟侍中奉車都尉吳、族父左曹屯騎校尉宣皆知宏及栩丹諸侯王后親，<span class="style7">師古曰：「栩，姓也，音許羽反。」</span>而宣除用丹為御屬，吳與宏交通厚善，數稱薦宏。宏以附吳得興其惡心，因醫技進，幾危社稷，<span class="style7">師古曰：「幾音鉅依反。」</span>朕以恭皇后故不忍有云。<span class="style7">師古曰：「恭皇后，謂丁后，即哀帝母。」</span>將軍位尊任重，旣不能明威立義，折消未萌，<span class="style7">師古曰：「未萌，謂禍難之未生者。」</span>又不深疾雲、宏之惡，而懷非君上，<span class="style7">師古曰：「以君上為非，懷此心也。」</span>阿為宣、吳，反痛恨雲等揚言為羣下所寃，又親見言伍宏善醫，<span class="style7">師古曰：「見，見天子也。」</span>死可惜也，賢等獲封極幸。嫉妬忠良，非毀有功，於戲傷哉！<span class="style7">師古曰：「於讀曰烏，戲讀曰呼。」</span>蓋『君親無將，將而誅之』。<span class="style7">師古曰：「將謂將為逆亂也。」</span>是以季友鴆叔牙，春秋賢之；趙盾不討賊，謂之弒君。<span class="style7">師古曰：「季友，魯桓公少子，莊公母弟也。叔牙亦桓公子。莊公有疾，叔牙欲立其同母兄慶父，故季友使鍼季鴆之。公羊傳曰：『季子殺兄何善爾？誅不得避兄弟，君臣之義也。』趙盾，晉大夫趙宣子也，靈公欲殺之。宣子將出奔，而趙穿攻靈公於桃園，宣子未出山而復，太史書曰：『趙盾弒其君。』宣子曰：『不然』。曰：『子為正卿，亡不越境，反不討賊，非子而誰？』孔子曰：『董狐，古之良史也，書法不隱。趙宣子，古之良大夫也，為法受惡。』」</span>朕閔將軍陷于重刑，故以書飭。<span class="style7">師古曰：「飭與敕同。」</span>將軍遂非不改，復與丞相嘉相比，<span class="style7">師古曰：「比謂比周也，音頻寐反。」</span>令嘉有依，得以罔上。有司致法將軍請獄治，朕惟噬膚之恩未忍，<span class="style7">孟康曰：「易曰『噬膚滅鼻』。噬，食也。膚，膏也。喻爵祿恩澤加之，不忍誅也。」師古曰：「孟說非也。易噬嗑卦九二爻辭曰『噬膚滅鼻』。噬膚者，言自齧其肌膚。詔云，為明是恭后之親，有肌膚之愛，是以不忍加法，故引噬膚之言也。」</span>其上票騎將軍印綬，罷歸就第。」遂以賢代明為大司馬衞將軍，冊曰：「朕承天序，惟稽古建爾于公，以為漢輔。往悉爾心，統辟元戎，<span class="style7">師古曰：「悉，盡也。統，領也。辟，君也。元戎，大衆也。言為元戎之主而統之也。辟音必亦反。」</span>折衝綏遠，匡正庶事，允執其中。天下之衆，受制於朕，以將為命，以兵為威，可不慎與！」<span class="style7">師古曰：「與讀曰歟。」</span>是時賢年二十二，雖為三公，常給事中，領尚書，百官因賢奏事。以父恭不宜在卿位，徙為光祿大夫，秩中二千石。弟寬信代賢為駙馬都尉。董氏親屬皆侍中諸曹奉朝請，寵在丁、傅之右矣。<span class="style7">師古曰：「右，上也。」</span></p>
<p id="p27"><a class="gg-link" href="#p27" onclick="return changeColor(this);"></a>明年，匈奴單于來朝，宴見，羣臣在前。單于怪賢年少，以問譯，<span class="style7">師古曰：「傳語之人也。」</span>上令譯報曰：「大司馬年少，以大賢居位。」單于迺起拜，賀漢得賢臣。</p>
<p id="p28"><a class="gg-link" href="#p28" onclick="return changeColor(this);"></a>初，丞相孔光為御史大夫，時賢父恭為御史，事光。及賢為大司馬，與光並為三公，上故令賢私過光。光雅恭謹。知上欲尊寵賢，及聞賢當來也，光警戒衣冠出門待，望見賢車迺却入。賢至中門，光入閤，旣下車，迺出拜謁，送迎甚謹，不敢以賔客鈞敵之禮。賢歸，上聞之喜，立拜光兩兄子為諫大夫常侍。賢繇是權與人主侔矣。<span class="style7">師古曰：「侔，等也。」</span></p>
<p id="p29"><a class="gg-link" href="#p29" onclick="return changeColor(this);"></a>是時，成帝外家王氏衰廢，唯平阿侯譚子去疾，哀帝為太子時為庶子得幸，及即位，為侍中騎都尉。上以王氏亡在位者，遂用舊恩親近去疾，復進其弟閎為中常侍。閎妻父蕭咸，前將軍望之子也，空為郡守，病免，為中郎將。兄弟並列，賢父恭慕之，欲與結婚姻。閎為賢弟駙馬都尉寬信求咸女為婦，咸惶恐不敢當，私謂閎曰：「董公為大司馬，冊文言『允執其中』，此迺堯禪舜之文，非三公故事，長老見者，莫不心懼。此豈家人子所能堪邪！」<span class="style7">師古曰：「家人猶言庶人也，蓋咸自謂。」</span>閎性有知略，聞咸言，心亦悟。迺還報恭，深達咸自謙薄之意。恭歎曰：「我家何用負天下，而為人所畏如是！」意不說。<span class="style7">師古曰：「說讀曰悅。」</span>後上置酒麒麟殿，<span class="style7">師古曰：「在未央宮。」</span>賢父子親屬宴飲，王閎兄弟侍中中常侍皆在側。上有酒所，<span class="style7">師古曰：「言酒在體中。」</span>從容視賢笑，<span class="style7">師古曰：「從音千容反。」</span>曰：「吾欲法堯禪舜，何如？」閎進曰：「天下迺高皇帝天下，非陛下之有也。陛下承宗廟，當傳子孫於亡窮。統業至重，天子亡戲言！」上默然不說，<span class="style7">師古曰：「說讀曰悅。」</span>左右皆恐。於是遣閎出，後不得復侍宴。</p>
<p id="p30"><a class="gg-link" href="#p30" onclick="return changeColor(this);"></a>賢第新成，功堅，<span class="style7">師古曰：「言盡功力而作之，極堅牢也。功字或作攻。攻，治也，言作治之甚堅牢。」</span>其外大門無故自壞，賢心惡之。後數月，哀帝崩。太皇太后召大司馬賢，引見東箱，問以喪事調度。賢內憂，不能對，免冠謝。太后曰：「新都侯莽前以大司馬奉送先帝大行，曉習故事，吾令莽佐君。」賢頓首幸甚。太后遣使者召莽。旣至，以太后指使尚書劾賢帝病不親醫藥，禁止賢不得入出宮殿司馬中。賢不知所為，詣闕免冠徒跣謝。莽使謁者以太后詔即闕下冊賢曰：<span class="style7">師古曰：「即，就也。」</span>「間者以來，陰陽不調，菑害並臻，<span class="style7">師古曰：「菑，古災字。」</span>元元蒙辜。<span class="style7">師古曰：「蒙，被也。」</span>夫三公，鼎足之輔也，高安侯賢未更事理，<span class="style7">師古曰：「更，歷也，音工衡反。」</span>為大司馬不合衆心，非所以折衝綏遠也。其收大司馬印綬，罷歸第。」即日賢與妻皆自殺，家惶恐夜葬。莽疑其詐死，有司奏請發賢棺，至獄診視。<span class="style7">師古曰：「謂發冢取其棺柩也。診，驗也，音軫。」</span>莽復風大司徒光奏賢<span class="style7">師古曰：「風讀曰諷。光，孔光也。」</span>「質性巧佞，翼姦以獲封侯，<span class="style7">師古曰：「翼，進也。」</span>父子專朝，兄弟並寵，多受賞賜，治第宅，遠冢壙，放效無極，不異王制，<span class="style7">師古曰：「放，依也，音甫往反。」</span>費以萬萬計，國家為空虛。父子驕蹇。至不為使者禮，<span class="style7">師古曰：「言不敬天子之使。」</span>受賜不拜，辠惡暴著。賢自殺伏辜，死後父恭等不悔過，乃復以沙畫棺<span class="style7">師古曰：「以朱砂塗之，而又雕畫也。」</span>四時之色，左蒼龍，右白虎，上著金銀日月，玉衣珠璧以棺，<span class="style7">師古曰：「以此物棺斂也。棺音工喚反。」</span>至尊無以加。恭等幸得免於誅，不宜在中土。臣請收沒入財物縣官。諸以賢為官者皆免。」父恭、弟寬信與家屬徙合浦，母別歸故郡鉅鹿。長安中小民讙譁，鄉其弟哭，幾獲盜之。<span class="style7">師古曰：「陽往哭之，實欲竊盜也。鄉讀曰嚮。幾讀曰兾。」</span>縣官斥賣董氏財凡四十三萬萬。賢旣見發，臝診其尸，<span class="style7">師古曰：「臝，露形也，音郎果反。」</span>因埋獄中。</p>
<p id="p31"><a class="gg-link" href="#p31" onclick="return changeColor(this);"></a>賢所厚吏沛朱詡自劾去大司馬府，買棺衣收賢尸葬之。王莽聞之而大怒，以它辠擊殺詡。詡子浮建武中貴顯，至大司馬，司空，封侯。而王閎王莽時為牧守，所居見紀，莽敗乃去官。世祖下詔曰：「武王克殷，表商容之閭。<span class="style7">師古曰：「商容，殷賢人。」</span>閎修善謹敕，兵起，吏民獨不爭其頭首。今以閎子補吏。」至墨綬率官，蕭咸外孫云。</p>
<p id="p32"><a class="gg-link" href="#p32" onclick="return changeColor(this);"></a>贊曰：柔曼之傾意，<span class="style7">師古曰：「曼，澤也，言其質柔而色理光澤也。」</span>非獨女德，蓋亦有男色焉。觀籍、閎、鄧、韓之徒非一，而董賢之寵尤盛，父子並為公卿，可謂貴重人臣無二矣。然進不繇道，<span class="style7">師古曰：「言本不以德進。繇讀與由同。」</span>位過其任，莫能有終，所謂愛之適足以害之者也。漢世衰於元、成，壞於哀、平。哀、平之際，國多釁矣。<span class="style7">師古曰：「釁謂間隙也。」</span>主疾無嗣，弄臣為輔，鼎足不彊，棟幹微撓。<span class="style7">師古曰：「撓，弱也，音女敎反。」</span>一朝帝崩，姦臣擅命，董賢縊死，丁、傅流放，辜及母后，奪位幽廢，<span class="style7">師古曰：「謂貶皇太后趙氏為孝成皇后，退居北宮，哀皇后傅氏退居桂宮。」</span>咎在親便嬖，所任非仁賢。故仲尼著「損者三友」，<span class="style7">師古曰：「論語稱孔子曰『損者三友：友便辟，友善柔，友便佞，損矣。』」</span>王者不私人以官，殆為此也。<span class="style7">師古曰：「殆，近也。」</span></p>
</div>
<!-- end .main --></div>
<!-- end #main --></div>
</div>
</body></html>