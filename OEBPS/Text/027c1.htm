<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷二十七下之下‧五行志第七下之下</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷二十七下之下・五行志第七下之下</h1>
<hr/>
<p id="p0"><a class="gg-link" href="#p0" onclick="return changeColor(this);"></a>隱公三年「二月己巳，日有食之」。穀梁傳曰，言日不言朔，食晦。公羊傳曰，食二日，董仲舒、劉向以為其後戎執天子之使，<span class="style7">師古曰：「凡伯，周大夫也。隱七年，天王使凡伯來聘，戎伐凡伯于楚丘以歸。」</span>鄭獲魯隱，<span class="style7">師古曰：「公羊傳隱六年春鄭人來渝平。渝平，墮成也。曰『吾成敗矣，吾與鄭人未有成』。狐壤之戰，隱公獲焉。何以不言戰？諱獲也。」</span>滅戴，<span class="style7">師古曰：「十年秋，宋人、蔡人、衞人伐戴，鄭伯伐取之。戴國，今外黃縣東南戴城是也。讀者多誤為載，故隨室置載州焉。」</span>衛、魯、宋咸殺君。<span class="style7">師古曰：「四年，衞州吁殺其君完。十一年，羽父使賊殺公于寪氏。桓二年春，宋督弒其君與夷。」</span>左氏劉歆以為正月二日，燕、越之分野也。凡日所躔而有變，則分野之國失政者受之。<span class="style7">師古曰：「躔，踐也，音纏。」</span>人君能脩政，共御厥罰，則災消而福至；<span class="style7">師古曰：「共讀曰恭。御讀曰禦，又讀如本字。」</span>不能，則災息而禍生。<span class="style7">師古曰：「息謂蕃滋也。」</span>故經書災而不記其故，蓋吉凶亡常，隨行而成禍福也。周衰，天子不班朔，<span class="style7">師古曰：「班，布也。」</span>魯歷不正，置閏不得其月，月大小不得其度。史記曰食，或言朔而實非朔，或不言朔而實朔，或脫不書朔與日，皆官失之也。京房易傳曰：「亡師茲謂不御，厥異日食，其食也旣，並食不一處。誅衆失理，茲謂生叛，厥食旣，光散。縱畔茲謂不明，厥食先大雨三日，雨除而寒，寒即食。專祿不封，茲謂不安，厥食旣，先日出而黑，光反外燭。<span class="style7">韋昭曰：「中無光，四邊有明外燭。」</span>君臣不通茲謂亡，厥蝕三旣。同姓上侵，茲謂誣君，厥食四方有雲，中央無雲，其日大寒。公欲弱主位，茲謂不知，厥食中白青，四方赤，已食地震。諸侯相侵，茲謂不承，厥食三毀三復。君疾善，下謀上，茲謂亂，厥食旣，先雨雹，殺走獸。弒君獲位茲謂逆，厥食旣，先風雨折木，日赤。內臣外鄉茲謂背，<span class="style7">師古曰：「鄉讀曰嚮。」</span>厥食食且雨，地中鳴。<span class="style7">韋昭曰：「地中有聲如鳴耳，或曰如狗子聲。」</span>冢宰專政茲謂因，厥食先大風，食時日居雲中，四方亡雲。伯正越職，茲謂分威，<span class="style7">師古曰：「伯讀曰霸。正者，長帥之稱。」</span>厥食日中分。諸侯爭美於上茲謂泰，厥食日傷月，食半，天營而鳴。<span class="style7">韋昭曰：「食半，謂食望也。」臣瓚曰：「月食半，謂食月之半也。月食常以望，不為異也。」</span>賦不得茲謂竭，厥食星隨而下。受命之臣專征云試，厥食雖侵光猶明，<span class="style7">師古曰：「試，用也，自擅意也。一說試與弒同，謂欲弒君。」</span>若文王臣獨誅紂矣。<span class="style7">韋昭曰：「是時紂臣尚未欲誅紂，獨文王之臣欲誅之。」</span>小人順受命者征其君云殺，厥食五色，至大寒隕霜，<span class="style7">師古曰：「殺亦讀曰弒。」</span>若紂臣順武王而誅紂矣。<span class="style7">韋昭曰：「紂惡益甚，其臣欲順武王而誅紂。」</span>諸侯更制茲謂叛，<span class="style7">師古曰：「更，改也。」</span>厥食三復三食，食已而風，地動。適讓庶茲謂生欲，<span class="style7">師古曰：「適讀曰嫡。」</span>厥食日失位，光晻晻，月形見。<span class="style7">師古曰：「晻音烏感反。見音胡電反。」</span>酒亡節茲謂荒，厥蝕乍青乍黑乍赤，明日大雨，發霧而寒。」凡食二十占，其形二十有四，改之輒除；不改三年，三年不改六年，六年不改九年。推隱三年之食，貫中央，上下竟而黑，臣弒從中成之形也。後衞州吁弒君而立。</p>
<p id="p1"><a class="gg-link" href="#p1" onclick="return changeColor(this);"></a>桓公三年「七月壬辰朔，日有食之，旣」。董仲舒、劉向以為前事已大，後事將至者又大，則旣。先是魯、宋弒君，魯又成宋亂，易許田，亡事天子之心；楚僭稱王。後鄭岠王師，射桓王，<span class="style7">師古曰：「並已解於上。」</span>又二君相篡。<span class="style7">師古曰：「謂厲公奔蔡而昭公入，高渠彌殺昭公而立子亹。」</span>劉歆以為六月，趙與晉分。<span class="style7">晉灼曰：「周之六月，今之四月，始去畢而入參。參，晉分也。畢，趙也。日行去趙遠，入晉分多，故曰與。計二十八宿，分其次，度其月，及所屬，下皆以為例。」</span>先是，晉曲沃伯再弒晉侯，<span class="style7">師古曰：「曲沃伯，本桓叔成師之封號也，其後遂繼襲焉。魯惠公三十年，大夫潘父殺昭侯而納成師，不克，晉人立孝侯。惠之四十五年，成師之子曲沃莊伯伐翼，殺孝侯也。」</span>是歲晉大亂，<span class="style7">師古曰：「桓三年，莊伯之子曲沃武公伐翼，逐翼侯于汾隰，夜獲而殺之。」</span>滅其宗國。<span class="style7">師古曰：「桓八年，曲沃武公滅翼，遂并其國。」</span>京房易傳以為桓三年日食貫中央，上下竟而黃，臣弒而不卒之形也。後楚嚴稱王，兼地千里。<span class="style7">師古曰：「楚武王荊尸乆已見傳，今此言莊始稱王，未詳其說。」</span></p>
<p id="p2"><a class="gg-link" href="#p2" onclick="return changeColor(this);"></a>十七年「十月朔，日有食之」。穀梁傳曰，言朔不言日，食二日也。劉向以為是時衞侯朔有罪出奔齊，<span class="style7">師古曰：「朔，衞惠公也。桓十六年經書『衞侯朔出奔齊』。公羊傳曰『得罪乎天子』，穀梁傳曰『天子召而不往也』。」</span>天子更立衞君。<span class="style7">師古曰：「謂公子黔牟。」</span>朔藉助五國，舉兵伐之而自立，王命遂壞。<span class="style7">師古曰：「莊五年冬，公會齊人、宋人、陳人、蔡人伐衞。莊六年春，王人子突救衞，夏，衞侯朔入，放公子黔牟于周，是也。」</span>魯夫人淫失於齊，卒殺威公。<span class="style7">師古曰：「失讀曰佚。」</span>董仲舒以為言朔不言日，惡魯桓且有夫人之禍，將不終日也。劉歆以為楚、鄭分。</p>
<p id="p3"><a class="gg-link" href="#p3" onclick="return changeColor(this);"></a>嚴公十八年「三月，日有食之」。穀梁傳曰，不言日，不言朔，夜食。<span class="style7">張晏曰：「日夜食，則無景。立六尺木不見其景，以此為候。」</span>史推合朔在夜，明旦日食而出，出而解，<span class="style7">孟康曰：「夜食地中，出而止。」</span>是為夜食。劉向以為夜食者，陰因日明之衰而奪其光，象周天子不明，齊桓將奪其威，專會諸侯而行伯道。<span class="style7">師古曰：「伯讀曰霸。」</span>其後遂九合諸侯，<span class="style7">師古曰：「解在郊祀志。」</span>天子使世子會之，<span class="style7">師古曰：「僖五年，齊侯、宋公、陳侯、衞侯、鄭伯、許男、曹伯會王太子于首止是。」</span>此其效也。公羊傳曰食晦。董仲舒以為宿在東壁，魯象也。後公子慶父、叔牙果通於夫人以劫公。劉歆以為晦魯、衞分。</p>
<p id="p4"><a class="gg-link" href="#p4" onclick="return changeColor(this);"></a>二十五年「六月辛未朔，日有食之」。董仲舒以為宿在畢，主邊兵夷狄象也。後狄滅邢、衞。<span class="style7">師古曰：「春秋閔元年狄伐邢，二年狄滅衞，其後並為齊所立，而邢遷于夷儀，衞遷于楚丘。」</span>劉歆以為五月二日魯、趙分。</p>
<p id="p5"><a class="gg-link" href="#p5" onclick="return changeColor(this);"></a>二十六年「十二月癸亥朔，日有食之」。董仲舒以為宿在心，心為明堂，文武之道廢，中國不絕若綫之象也。<span class="style7">師古曰：「綫，縷也，音先箭反。」</span>劉向以為時戎侵曹，<span class="style7">師古曰：「事在莊二十四年。」</span>魯夫人淫於慶父、叔牙，將以弒君，故比年再蝕以見戒。<span class="style7">師古曰：「比，頻也。見，顯也。」</span>劉歆以為十月二日楚、鄭分。</p>
<p id="p6"><a class="gg-link" href="#p6" onclick="return changeColor(this);"></a>三十年「九月庚午朔，日有食之」。董仲舒、劉向以為後魯二君弒，<span class="style7">師古曰：「謂子般為圉人所殺，閔公為卜齮所殺也。」</span>夫人誅，<span class="style7">師古曰：「哀姜為齊人所殺。」</span>兩弟死，<span class="style7">師古曰：「謂叔牙及慶父也。」</span>狄滅邢，<span class="style7">師古曰：「已解於上。」</span>徐取舒，<span class="style7">師古曰：「僖三年，徐人取舒。舒，國名也，在廬江舒縣也。」</span>晉殺世子，<span class="style7">師古曰：「僖五年，晉侯殺其太子申生。」</span>楚滅弦。<span class="style7">師古曰：「僖五年，楚人滅弦。弦，國名也，在弋陽。」</span>劉歆以為八月秦、周分。</p>
<p id="p7"><a class="gg-link" href="#p7" onclick="return changeColor(this);"></a>僖公五年「九月戊申朔，日有食之」。董仲舒、劉向以為先是齊桓行伯，江、黃自至，<span class="style7">師古曰：「伯讀曰霸。江、黃，二國名也。僖二年，齊侯、宋公、江人、黃人盟于貫。傳曰『服江、黃也』。江國在汝南安陽縣，黃國在弋陽縣。」</span>南服彊楚。<span class="style7">師古曰：「僖四年，齊侯以諸侯之師侵蔡，遂伐楚，盟于邵陵。」</span>其後不內自正，而外執陳大夫，則陳、楚不附，<span class="style7">師古曰：「邵陵盟後，以陳轅濤塗為誤軍而執之，陳不服罪，故伐之。楚自是不復通。」</span>鄭伯逃盟，<span class="style7">師古曰：「僖五年秋，齊侯與諸侯盟于首止，鄭伯逃歸不盟。」</span>諸侯將不從桓政，故天見戒。其後晉滅虢，<span class="style7">師古曰：「事在僖五年。」</span>楚圍許，諸侯伐鄭，<span class="style7">師古曰：「事並在僖六年。」</span>晉弒二君，<span class="style7">師古曰：「謂里克弒奚齊及卓子。」</span>狄滅溫，<span class="style7">師古曰：「溫，周邑也。僖十年，狄滅之。」</span>楚伐黃，<span class="style7">師古曰：「僖十一年，黃不歸楚貢，故伐之。」</span>桓不能救。劉歆以為七月秦、晉分。</p>
<p id="p8"><a class="gg-link" href="#p8" onclick="return changeColor(this);"></a>十二年「三月庚午朔，日有食之」。董仲舒、劉向以為是時楚滅黃，<span class="style7">師古曰：「事在十二年夏。」</span>狄侵衞、鄭，<span class="style7">師古曰：「僖十三年狄侵衞，十四年狄侵鄭。」</span>莒滅杞。<span class="style7">師古曰：「僖十四年諸侯城緣陵。公羊傳曰：『曷為城？杞滅也。孰滅之？蓋徐、莒也。』」</span>劉歆以為三月齊、衞分。</p>
<p id="p9"><a class="gg-link" href="#p9" onclick="return changeColor(this);"></a>十五年「五月，日有食之」。劉向以為象晉文公將行伯道，<span class="style7">師古曰：「伯讀曰霸。」</span>後遂伐衞，執曹伯，敗楚城濮，<span class="style7">師古曰：「事並在二十八年。」</span>再會諸侯，<span class="style7">師古曰：「二十八年五月盟于踐土，冬會于溫。」</span>召天王而朝之，<span class="style7">師古曰：「晉侯不欲就朝王，故召王使來。經書『天王狩于河陽』。」</span>此其效也。日食者臣之惡也，夜食者掩其罪也，以為上亡明王，桓、文能行伯道，攘夷狄，安中國，<span class="style7">師古曰：「伯讀曰霸。攘，卻也。」</span>雖不正猶可，蓋春秋實與而文不與之義也。董仲舒以為後秦獲晉侯，<span class="style7">師古曰：「晉侯，夷吾也。僖十五年十一月，晉侯及秦伯戰于韓，秦獲晉侯以歸也。」</span>齊滅項，<span class="style7">師古曰：「事在公羊傳僖十七年。項國，今項城縣是也。」</span>楚敗徐于婁林。<span class="style7">師古曰：「事在僖十五年冬。婁林，徐地。」</span>劉歆以為二月朔齊、越分。</p>
<p id="p10"><a class="gg-link" href="#p10" onclick="return changeColor(this);"></a>文公元年「二月癸亥，日有食之」。董仲舒、劉向以為先是大夫始執國政，<span class="style7">師古曰：「謂東門襄仲也。」</span>公子遂如京師，<span class="style7">師古曰：「事在僖三十年，報宰周公之聘。」</span>後楚世子商臣殺父，齊公子商人弒君，皆自立，<span class="style7">師古曰：「已解於上。」</span>宋子哀出奔，<span class="style7">師古曰：「宋子哀，宋卿高哀也。不義宋公，而來奔魯。事在文十四年。」</span>晉滅江，<span class="style7">師古曰：「春秋文四年『楚人滅江』，今此云晉，未詳其說。」</span>楚滅六，<span class="style7">師古曰：「六，國名也，在廬江六縣。文五年楚人滅之。」</span>大夫公孫敖、叔彭生並專會盟。<span class="style7">師古曰：「文七年冬公孫敖如莒蒞盟，十一年叔彭生會郤缺于承匡。公孫敖，孟穆伯；叔彭生，叔仲惠伯也。」</span>劉歆以為正月朔燕、越分。</p>
<p id="p11"><a class="gg-link" href="#p11" onclick="return changeColor(this);"></a>十五年「六月辛丑朔，日有食之」。董仲舒、劉向以為後宋、齊、莒、晉、鄭八年之閒五君殺死，<span class="style7">師古曰：「文十六年宋弒其君杵臼，十八年夏齊人弒其君商人，冬莒弒其君庶其，宣二年晉趙盾弒其君夷臯，四年鄭公子歸生弒其君夷也。」</span>楚滅舒蓼。劉歆以為四月二日魯、衞分。</p>
<p id="p12"><a class="gg-link" href="#p12" onclick="return changeColor(this);"></a>宣公八年「七月甲子，日有食之，旣」。董仲舒、劉向以為先是楚商臣弒父而立，至于嚴王遂彊。諸夏大國唯有齊、晉，齊、晉新有篡弒之禍，內皆未安，故楚乘弱橫行，八年之閒六侵伐而一滅國；<span class="style7">師古曰：「六侵伐者，謂宣元年侵陳，三年侵鄭，四年伐鄭，五年伐鄭，六年伐鄭，八年伐陳也。一滅國者，謂八年滅舒蓼也。」</span>伐陸渾戎，觀兵周室；<span class="style7">師古曰：「宣三年『楚子伐陸渾之戎，遂至于洛，觀兵于周疆』。觀兵者，示威武也。」</span>後又入鄭，鄭伯肉袒謝罪；北敗晉師于邲，流血色水；<span class="style7">師古曰：「事並在十二年。邲，鄭地，色水，謂血流入水而變水之色也。邲音蒲必反。」</span>圍宋九月，析骸而炊之。<span class="style7">師古曰：「事在十五年。炊，爨也。言無薪樵，示困之甚也。」</span>劉歆以為十月二日楚、鄭分。</p>
<p id="p13"><a class="gg-link" href="#p13" onclick="return changeColor(this);"></a>十年「四月丙辰，日有食之」。董仲舒、劉向以為後陳夏徵舒弒其君，<span class="style7">師古曰：「弒靈公也。事在十年。」</span>楚滅蕭，<span class="style7">師古曰：「蕭，宋附庸國也。事在十二年。」</span>晉滅二國，<span class="style7">師古曰：「謂十五年滅赤狄潞氏，十六年滅赤狄甲氏。」</span>王札子殺召伯、毛伯。<span class="style7">師古曰：「事在十五年。」</span>劉歆以為二月魯、衞分。</p>
<p id="p14"><a class="gg-link" href="#p14" onclick="return changeColor(this);"></a>十七年「六月癸卯，日有食之」。董仲舒、劉向以為後邾支解鄫子，<span class="style7">師古曰：「十八年，邾人戕鄫子于鄫，支解而節斷之，謂解其四支，斷其骨節。」</span>晉敗王師于貿戎，<span class="style7">師古曰：「事在成元年。」</span>敗齊于鞌。<span class="style7">師古曰：「事在成二年。」</span>劉歆以為三月晦朓魯、衞分。<span class="style7">服虔曰：「朓，相覜也。日晦食為朓。」臣瓚曰：「志云晦而月見西方曰朓，以此名之，非日食晦之名也。」師古曰：「朓音佗了反。」</span></p>
<p id="p15"><a class="gg-link" href="#p15" onclick="return changeColor(this);"></a>成公十六年「六月丙寅朔，日有食之」。董仲舒、劉向以為後晉敗楚、鄭于鄢陵，<span class="style7">師古曰：「事在十六年。鄢陵，鄭地。」</span>執魯侯。<span class="style7">師古曰：「已解於上。」</span>劉歆以為四月二日魯、衞分。</p>
<p id="p16"><a class="gg-link" href="#p16" onclick="return changeColor(this);"></a>十七年「十二月丁巳朔，日有食之」。董仲舒、劉向以為後楚滅舒庸，<span class="style7">師古曰：「事在十七年日食之後。舒庸，蓋群舒之一種，楚與國也。」</span>晉弒其君，<span class="style7">師古曰：「謂厲公也。事在十八年。」</span>宋魚石因楚奪君邑，<span class="style7">師古曰：「魚石，宋大夫也，十五年出奔楚，至十八年楚伐宋，取彭城而納之。」</span>莒滅鄫，齊滅萊，<span class="style7">師古曰：「事並在襄六年。鄫、萊皆小國。」</span>鄭伯弒死。<span class="style7">師古曰：「鄭僖公也，襄七年會于鄬，其大夫子駟使賊夜殺之，而以虐疾赴。鄬音蒍。」</span>劉歆以為九月周、楚分。</p>
<p id="p17"><a class="gg-link" href="#p17" onclick="return changeColor(this);"></a>襄公十四年「二月乙未朔，日有食之」。董仲舒、劉向以為後衞大夫孫、甯共逐獻公，立孫剽。<span class="style7">孟康曰：「剽音驃。」師古曰：「孫林父、甯殖逐獻公，襄十四年四月出奔齊，而立剽。剽，穆公之孫也。剽又音匹妙反。」</span>劉歆以為前年十二月二日宋、燕分。</p>
<p id="p18"><a class="gg-link" href="#p18" onclick="return changeColor(this);"></a>十五年「八月丁巳朔，日有食之」。董仲舒、劉向以為先是晉為雞澤之會，諸侯盟，又大夫盟，後為溴梁之會，諸侯在而大夫獨相與盟，<span class="style7">師古曰：「並已解於上。」</span>君若綴斿，不得舉手。<span class="style7">應劭曰：「斿，旌旗之流，隨風動搖也。」師古曰：「言為下所執，隨人東西也。」</span>劉歆以為五月二日魯、趙分。</p>
<p id="p19"><a class="gg-link" href="#p19" onclick="return changeColor(this);"></a>二十年「十月丙辰朔，日有食之」。董仲舒以為陳慶虎、慶寅蔽君之明，<span class="style7">師古曰：「二慶，並陳大夫也。襄二十年，陳侯之弟黃出奔楚，將出，呼於國曰：『慶氏無道，求專陳國，暴蔑其君，而去其親，五年不滅，是無天也。』」</span>邾庶其有叛心，<span class="style7">師古曰：「庶其，邾大夫。」</span>後庶其以漆、閭丘來奔，<span class="style7">師古曰：「事在二十一年。漆及閭丘，邾之二邑。」</span>陳殺二慶。<span class="style7">師古曰：「二十三年，陳侯如楚，公子黃訴二慶。楚人召之，慶氏以陳叛楚，屈建從陳侯圍陳，遂殺二慶也。」</span>劉歆以為八月秦、周分。</p>
<p id="p20"><a class="gg-link" href="#p20" onclick="return changeColor(this);"></a>二十一年「九月庚戌朔，日有食之」。董仲舒以為晉欒盈將犯君，後入于曲沃。<span class="style7">師古曰：「已解於上。」</span>劉歆以為七月秦、晉分。</p>
<p id="p21"><a class="gg-link" href="#p21" onclick="return changeColor(this);"></a>「十月庚辰朔，日有食之」。董仲舒以為宿在軫、角，楚大國象也。後楚屈氏譖殺公子追舒，<span class="style7">師古曰：「公子追舒，楚令尹子南也。二十二年，楚殺之。」</span>齊慶封脅君亂國。<span class="style7">師古曰：「慶封，齊大夫也。二十七年，使盧蒲嫳帥甲攻崔氏，殺成及彊，盡俘其家。崔杼縊而死，自是慶封當國，專執政也。」</span>劉歆以為八月秦、周分。</p>
<p id="p22"><a class="gg-link" href="#p22" onclick="return changeColor(this);"></a>二十三年「二月癸酉朔，日有食之」。董仲舒以為後衞侯入陳儀，<span class="style7">師古曰：「衞侯衎也，前為孫、甯所逐，二十五年入于陳儀。陳儀，衞邑。左傳云夷儀。」</span>甯喜弒其君剽。<span class="style7">師古曰：「二十六年，甯喜殺剽，而衎入于衞。甯喜，殖子也。」</span>劉歆以為前年十二月二日宋、燕分。</p>
<p id="p23"><a class="gg-link" href="#p23" onclick="return changeColor(this);"></a>二十四年「七月甲子朔，日有食之，旣」。劉歆以為五月魯、趙分。</p>
<p id="p24"><a class="gg-link" href="#p24" onclick="return changeColor(this);"></a>「八月癸巳朔，日有食之」。董仲舒以為比食又旣，<span class="style7">師古曰：「比，頻也。」</span>象陽將絕，<span class="style7">孟康曰：「陽，君也。」</span>夷狄主上國之象也。後六君弒，<span class="style7">師古曰：「謂二十五年齊崔杼殺其君光，二十六年衞甯喜弒其君剽，二十九年閽殺吳子餘祭，三十年蔡太子班弒其君固，三十一年莒人弒其君密州，昭元年楚令尹子圍入問王疾，縊而殺之。」</span>楚子果從諸侯伐鄭，<span class="style7">師古曰：「二十四年冬，楚子、蔡侯、陳侯、許男伐鄭。」</span>滅舒鳩，<span class="style7">師古曰：「二十五年，楚屈建帥師滅舒鳩。舒鳩亦群舒一種。」</span>魯往朝之，<span class="style7">師古曰：「二十八年，公如楚。」</span>卒主中國，<span class="style7">師古曰：「謂楚靈王以昭四年與諸侯會于申。」</span>伐吳討慶封。<span class="style7">師古曰：「慶封以二十八年為慶舍之難自齊出奔魯，遂奔吳。至申之會，楚靈王伐吳，執慶封而殺之。」</span>劉歆以為六月晉、趙分。</p>
<p id="p25"><a class="gg-link" href="#p25" onclick="return changeColor(this);"></a>二十七年「十二月乙亥朔，日有食之」。董仲舒以為禮義將大滅絕之象也。時吳子好勇，使刑人守門；<span class="style7">師古曰：「吳子即餘祭也。刑人，閽者。」</span>蔡侯通於世子之妻；<span class="style7">師古曰：「即蔡侯固，為太子所殺者也。」</span>莒不早立嗣。<span class="style7">師古曰：「即密州也，生去疾及展輿，旣立展輿又廢之。」</span>後閽戕吳子，<span class="style7">師古曰：「戕，傷也。它國臣來弒君曰戕。音牆。」</span>蔡世子般弒其父，莒人亦弒君而庶子爭。<span class="style7">師古曰：「展輿因國人攻其父而殺之。展輿即位，去疾奔齊。明年去疾入而展輿出奔吳。並非嫡嗣，故云庶子爭。」</span>劉向以為自二十年至此歲，八年間日食七作，禍亂將重起，<span class="style7">師古曰：「重音直用反。」</span>故天仍見戒也。<span class="style7">師古曰：「仍，頻也。」</span>後齊崔杼弒君，<span class="style7">師古曰：「已解於上。」</span>宋殺世子，<span class="style7">師古曰：「宋平公太子痤也。事在二十六年。」</span>北燕伯出奔，<span class="style7">孟康曰：「有南燕，故言北燕，南燕姞姓，北燕姬姓也。」師古曰：「昭三年『北燕伯款出奔齊』。」</span>鄭大夫自外入而篡位，<span class="style7">師古曰：「謂伯有也。已解於上。」</span>指略如董仲舒。劉歆以為九月周、楚分。</p>
<p id="p26"><a class="gg-link" href="#p26" onclick="return changeColor(this);"></a>昭公七年「四月甲辰朔，日有食之」。董仲舒、劉向以為先是楚靈王弒君而立，會諸侯，<span class="style7">師古曰：「已解於上。」</span>執徐子，滅賴，<span class="style7">師古曰：「申之會，楚人執徐子，遂滅賴。」</span>後陳公子招殺世子，<span class="style7">師古曰：「招，成公子，哀公弟也。昭八年，經書『陳侯之弟招殺陳太子偃師』。偃師即哀公之子也。招音韶。」</span>楚因而滅之，<span class="style7">師古曰：「偃師之死，哀公縊。其九月，楚公子棄疾奉偃師之子孫吳圍陳，遂滅之。」</span>又滅蔡，<span class="style7">師古曰：「十一年，楚師滅蔡也。執太子有以歸，用之。」</span>後靈王亦弒死。<span class="style7">師古曰：「十三年，楚公子比弒其君虔于乾谿是也。」</span>劉歆以為二月魯、衞分。</p>
<p id="p27"><a class="gg-link" href="#p27" onclick="return changeColor(this);"></a>傳曰晉侯問於士文伯曰：「誰將當日食？」<span class="style7">師古曰：「士文伯，晉大夫伯瑕。」</span>對曰：「魯、衞惡之，衞大魯小。」公曰：「何故？」對曰：「去衞地，如魯地，於是有災，其衞君乎？魯將上卿。」是歲，八月衞襄公卒，十一月魯季孫宿卒。晉侯謂士文伯：「吾所問日食從矣，可常乎？」<span class="style7">師古曰：「從，謂如士文伯之言也。可常，謂常可以此占之不。」</span>對曰：「不可。六物不同，民心不壹，事序不類，官職不則，同始異終，胡可常也？詩曰：『或宴宴居息，或盡顇事國。』<span class="style7">如淳曰：「顇，古悴字也。」師古曰：「小雅北山之詩也。宴宴，安息之貌也。盡悴，言盡力而悴病也。」</span>其異終也如是。」公曰：「何謂六物？」對曰：「歲、時、日、月、星、辰是謂。」公曰：「何謂辰？」對曰：「日月之會是謂。」公曰：「詩所謂『此日而食，于何不臧』，何也？<span class="style7">師古曰：「小雅十月之交之詩也。臧，善也。」</span>」對曰：「不善政之謂也。國無政，不用善，則自取適于日月之災。<span class="style7">師古曰：「適讀曰謫。」</span>故政不可不慎也，務三而已：一曰擇人，二曰因民，三曰從時。」此推日食之占循變復之要也。易曰：「縣象著明，莫大於日月。」<span class="style7">師古曰：「上繫之辭也。」</span>是故聖人重之，載于三經。<span class="style7">師古曰：「謂易、詩、春秋。」</span>於易在豐之震曰：「豐其沛，日中見昧，折其右肱，亡咎。」<span class="style7">服虔曰：「日中而昬也。」師古曰：「此豐卦九三爻辭也，言遇此災，則當退去右肱之臣，乃免咎。」</span>於詩十月之交，則著卿士、司徒，下至趣馬、師氏，咸非其材。<span class="style7">師古曰：「十月之交詩曰：『皇父卿士，番維司徒。橛維趣馬，𢯺維師氏，豔妻煽方處。』司徒，地官卿也，掌邦敎。趣馬，中士也，掌王馬之政。師氏，中大夫也，掌司朝得失之事。番、橛、𢯺，皆氏也。美色曰豔。豔妻，襃姒也。豔或作閻，閻亦嬪妾之姓也。煽，熾也。詩人刺王淫於色，故皇父之徒皆用后寵而處職位，不以德選也。趣音千后反。橛音居衞反。𢯺音居禹反。番音扶元反。」</span>同於右肱之所折，協於三務之所擇，明小人乘君子，陰侵陽之原也。</p>
<p id="p28"><a class="gg-link" href="#p28" onclick="return changeColor(this);"></a>十五年「六月丁巳朔，日有食之」。劉歆以為三月魯、衞分。</p>
<p id="p29"><a class="gg-link" href="#p29" onclick="return changeColor(this);"></a>十七年「六月甲戌朔，日有食之」。董仲舒以為時宿在畢，晉國象也。晉厲公誅四大夫，失衆心，以弒死。<span class="style7">師古曰：「四大夫，謂三郤及胥童也。胥童非厲公所誅，以導亂而死，故緫書四大夫。厲公竟為欒書、中行偃所殺。」</span>後莫敢復責大夫，六卿遂相與比周，專晉國，君還事之。<span class="style7">師古曰：「六卿謂范氏、中行氏、智氏、韓、魏、趙也。」</span>日比再食，其事在春秋後，故不載於經。劉歆以為魯、趙分。左氏傳平子曰：<span class="style7">師古曰：「季平子。」</span>「唯正月朔，慝未作，日有食之，於是乎天子不舉，伐鼓於社，諸侯用幣於社，伐鼓於朝，禮也。其餘則否。」太史曰：「在此月也，日過分而未至，三辰有災，百官降物，君不舉，避移時，樂奏鼓，祝用幣，史用辭，嗇夫馳，庶人走，此月朔之謂也。當夏四月，是謂孟夏。」說曰：正月謂周六月，夏四月，正陽純乾之月也。慝謂陰爻也，冬至陽爻起初，故曰復。至建巳之月為純乾，亡陰爻，而陰侵陽，為災重，故伐鼓用幣，責陰之禮。降物，素服也。不舉，去樂也。避移時，避正堂，須時移災復也。嗇夫，掌幣吏。庶人，其徒役也。劉歆以為六月二日魯、趙分。</p>
<p id="p30"><a class="gg-link" href="#p30" onclick="return changeColor(this);"></a>二十一年「七月壬午朔，日有食之」。董仲舒以為周景王老，劉子、單子專權，<span class="style7">師古曰：「已解於上。」</span>蔡侯朱驕，君臣不說之象也。<span class="style7">師古曰：「蔡侯朱，蔡平公之子。說讀曰悅。」</span>後蔡侯朱果出奔，<span class="style7">師古曰：「昭二十一年出奔楚。」</span>劉子、單子立王猛。劉歆以為五月二日魯、趙分。</p>
<p id="p31"><a class="gg-link" href="#p31" onclick="return changeColor(this);"></a>二十二年「十二月癸酉朔，日有食之」。董仲舒以為宿在心，天子之象也。後尹氏立王子朝，天王居于狄泉。<span class="style7">師古曰：「天王，敬王也，避子朝之難，故居狄泉。」</span>劉歆以為十月楚、鄭分。</p>
<p id="p32"><a class="gg-link" href="#p32" onclick="return changeColor(this);"></a>二十四年「五月乙未朔，日有食之」。董仲舒以為宿在胃，魯象也。後昭公為季氏所逐。劉向以為自十五年至此歲，十年閒天戒七見，人君猶不寤。後楚殺戎蠻子，<span class="style7">師古曰：「昭十六年楚子誘戎蠻子殺之。戎蠻國在河南新城縣。」</span>晉滅陸渾戎，<span class="style7">師古曰：「十七年晉荀吳帥師滅陸渾之戎。其地今陸渾縣是也。」</span>盜殺衞侯兄，<span class="style7">師古曰：「衞靈公兄也，名縶，二十年為齊豹所殺。以豹不義，故貶稱盜，所謂求名而不得。」</span>蔡、莒之君出奔，<span class="style7">師古曰：「蔡君，即朱也。莒君，莒子庚與也，二十三年出奔魯。」</span>吳滅巢，<span class="style7">師古曰：「二十四年吳滅巢。巢，吳、楚間小國，即居巢城是也。」</span>公子光殺王僚，<span class="style7">師古曰：「事在二十七年。」</span>宋三臣以邑叛其君。<span class="style7">師古曰：「二十一年，宋華亥、向寧、華定入于宋南里以叛是也。」</span>它如仲舒。劉歆以為二日魯、趙分。是月斗建辰。左氏傳梓慎曰：「將大水。」<span class="style7">師古曰：「梓慎，魯大夫。」</span>昭子曰：<span class="style7">師古曰：「叔孫昭子。」</span>「旱也。日過分而陽猶不克，克必甚，能無旱乎！<span class="style7">孟康曰：「謂春分後陰多陽少，為不克。陽勝則盛，故言甚。」</span>陽不克，莫將積聚也。」<span class="style7">蘇林曰：「莫，莫爾不勝，為積聚也。」</span>是歲秋，大雩，旱也。二至二分，日有食之，不為災。日月之行也，春秋分日夜等，故同道；冬夏至長短極，故相過。相過同道而食輕，不為大災，水旱而已。</p>
<p id="p33"><a class="gg-link" href="#p33" onclick="return changeColor(this);"></a>三十一年「十二月辛亥朔，日有食之」。董仲舒以為宿在心，天子象也。時京師微弱，後諸侯果相率而城周，<span class="style7">師古曰：「定元年，晉魏舒合諸侯之大夫于狄泉以城周是也。」</span>宋中幾亡尊天子之心，而不衰城。<span class="style7">師古曰：「中幾，宋大夫。衰城，謂以差次受功賦也。衰音初為反。一曰，衰讀曰蓑。蓑城，謂以草覆城也。蓑音先和反。中讀曰仲。」</span>劉向以為時吳滅徐，<span class="style7">師古曰：「事在昭三十年。」</span>而蔡滅沈，<span class="style7">師古曰：「定四年蔡公孫姓帥師滅沈。」</span>楚圍蔡，吳敗楚入郢，昭王走出。<span class="style7">師古曰：「事並在定四年。」</span>劉歆以為二日宋、燕分。</p>
<p id="p34"><a class="gg-link" href="#p34" onclick="return changeColor(this);"></a>定公五年「三月辛亥朔，日有食之」。董仲舒、劉向以為後鄭滅許，<span class="style7">師古曰：「六年鄭游速帥師滅許，以許男斯歸。」</span>魯陽虎作亂，竊寶玉大弓，季桓子退仲尼，宋三臣以邑叛。<span class="style7">師古曰：「已解於上。」</span>劉歆以為正月二日燕、趙分。</p>
<p id="p35"><a class="gg-link" href="#p35" onclick="return changeColor(this);"></a>十二年「十一月丙寅朔，日有食之」。董仲舒、劉向以為後晉三大夫以邑叛，薛弒其君，<span class="style7">師古曰：「十三年，晉趙鞅入于晉陽以叛，荀寅、士吉射入朝歌以叛，薛殺其君比。」</span>楚滅頓、胡，<span class="style7">師古曰：「十四年，楚公子結帥師滅頓，以頓子牂歸。十五年，楚人滅胡，以胡子豹歸。」</span>越敗吳，<span class="style7">師古曰：「十四年五月於越敗吳于檇李是也。檇音醉。」</span>衞逐世子。<span class="style7">師古曰：「十四年，衞太子蒯瞶出奔宋。」</span>劉歆以為十二月二日楚、鄭分。</p>
<p id="p36"><a class="gg-link" href="#p36" onclick="return changeColor(this);"></a>十五年「八月庚辰朔，日有食之」。董仲舒以為宿在栁，周室大壞，夷狄主諸夏之象也。明年，中國諸侯果累累從楚而圍蔡，<span class="style7">師古曰：「哀元年楚子、陳侯、隨侯、許男圍蔡是也。累讀曰纍。纍，不絕之貌。」</span>蔡恐，遷于州來。<span class="style7">師古曰：「哀二年十一月，蔡遷于州來。州來，楚邑，今下蔡縣是。」</span>晉人執戎蠻子歸于楚，<span class="style7">師古曰：「哀公四年，晉人執戎蠻子赤歸于楚。」</span>京師楚也。<span class="style7">師古曰：「言以楚為京師。」</span>劉向以為盜殺蔡侯，<span class="style7">師古曰：「哀四年，蔡公孫翩殺蔡侯申。翩非大夫，故賤之而書盜。」</span>齊陳乞弒其君而立陽生，<span class="style7">師古曰：「哀六年齊陳乞弒其君荼。荼即景公之子也。陽生，荼之兄，即悼公也。荼音塗。」</span>孔子終不用。劉歆以為六月晉、趙分。</p>
<p id="p37"><a class="gg-link" href="#p37" onclick="return changeColor(this);"></a>哀公十四年「五月庚申朔，日有食之」。在獲麟後。劉歆以為三月二日齊、衞分。</p>
<p id="p38"><a class="gg-link" href="#p38" onclick="return changeColor(this);"></a>凡春秋十二公，二百四十二年，日食三十六。穀梁以為朔二十六，晦七，夜二，二日一。公羊以為朔二十七，二日七，晦二。左氏以為朔十六，二日十八，晦一，不書日者二。</p>
<p id="p39"><a class="gg-link" href="#p39" onclick="return changeColor(this);"></a>高帝三年十月甲戌晦，日有食之，在斗二十度，燕地也。後二年，燕王臧荼反，誅，立盧綰為燕王，後又反，敗。</p>
<p id="p40"><a class="gg-link" href="#p40" onclick="return changeColor(this);"></a>十一月癸卯晦，日有食之，在虛三度，齊地也。後二年，齊王韓信徙為楚王，明年廢為列侯，後又反，誅。</p>
<p id="p41"><a class="gg-link" href="#p41" onclick="return changeColor(this);"></a>九年六月乙未晦，日有食之，旣，在張十三度。</p>
<p id="p42"><a class="gg-link" href="#p42" onclick="return changeColor(this);"></a>惠帝七年正月辛丑朔，日有食之，在危十三度。谷永以為歲首正月朔日，是為三朝，尊者惡之。</p>
<p id="p43"><a class="gg-link" href="#p43" onclick="return changeColor(this);"></a>五月丁夘，先晦一日，日有食之，幾盡，<span class="style7">師古曰：「幾音鉅依反。後皆類此。」</span>在七星初。劉向以為五月微陰始起而犯至陽，其占重。至其八月，宮車晏駕，有呂氏詐置嗣君之害。京房易傳曰：「凡日食不以晦朔者，名曰薄。人君誅將不以理，或賊臣將暴起，日月雖不同宿，陰氣盛，薄日光也。」</p>
<p id="p44"><a class="gg-link" href="#p44" onclick="return changeColor(this);"></a>高后二年六月丙戌晦，日有食之。</p>
<p id="p45"><a class="gg-link" href="#p45" onclick="return changeColor(this);"></a>七年正月己丑晦，日有食之，旣，在營室九度，為宮室中。時高后惡之，曰：「此為我也！」明年應。<span class="style7">師古曰：「謂高后崩也。」</span></p>
<p id="p46"><a class="gg-link" href="#p46" onclick="return changeColor(this);"></a>文帝二年十一月癸卯晦，日有食之，在婺女一度。</p>
<p id="p47"><a class="gg-link" href="#p47" onclick="return changeColor(this);"></a>三年十月丁酉晦，日有食之，在斗二十二度。</p>
<p id="p48"><a class="gg-link" href="#p48" onclick="return changeColor(this);"></a>十一月丁卯晦，日有食之，在虛八度。</p>
<p id="p49"><a class="gg-link" href="#p49" onclick="return changeColor(this);"></a>後四年四月丙辰晦，日有食之，在東井十三度。</p>
<p id="p50"><a class="gg-link" href="#p50" onclick="return changeColor(this);"></a>七年正月辛未朔，日有食之。</p>
<p id="p51"><a class="gg-link" href="#p51" onclick="return changeColor(this);"></a>景帝三年二月壬午晦，日有食之，在胃二度。</p>
<p id="p52"><a class="gg-link" href="#p52" onclick="return changeColor(this);"></a>七年十一月庚寅晦，日有食之，在虛九度。</p>
<p id="p53"><a class="gg-link" href="#p53" onclick="return changeColor(this);"></a>中元年十二月甲寅晦，日有食之。</p>
<p id="p54"><a class="gg-link" href="#p54" onclick="return changeColor(this);"></a>中二年九月甲戌晦，日有食之。</p>
<p id="p55"><a class="gg-link" href="#p55" onclick="return changeColor(this);"></a>三年九月戊戌晦，日有食之，幾盡，在尾九度。</p>
<p id="p56"><a class="gg-link" href="#p56" onclick="return changeColor(this);"></a>六年七月辛亥晦，日有食之，在軫七度。</p>
<p id="p57"><a class="gg-link" href="#p57" onclick="return changeColor(this);"></a>後元年七月乙巳，先晦一日，日有食之，在翼十七度。</p>
<p id="p58"><a class="gg-link" href="#p58" onclick="return changeColor(this);"></a>武帝建元二年二月丙戌朔，日有食之，在奎十四度。劉向以為奎為卑賤婦人，後有衞皇后自至微興，卒有不終之害。<span class="style7">師古曰：「皇后自殺，不終其位也。」</span></p>
<p id="p59"><a class="gg-link" href="#p59" onclick="return changeColor(this);"></a>三年九月丙子晦，日有食之，在尾二度。</p>
<p id="p60"><a class="gg-link" href="#p60" onclick="return changeColor(this);"></a>五年正月己巳朔，日有食之。</p>
<p id="p61"><a class="gg-link" href="#p61" onclick="return changeColor(this);"></a>元光元年二月丙辰晦，日有食之。</p>
<p id="p62"><a class="gg-link" href="#p62" onclick="return changeColor(this);"></a>七月癸未，先晦一日，日有食之，在翼八度。劉向以為前年高園便殿災，與春秋御廩災後日食於翼、軫同。其占，內有女變，外為諸侯。其後陳皇后廢，江都、淮南、衡山王謀反，誅。日中時食從東北，過半，晡時復。</p>
<p id="p63"><a class="gg-link" href="#p63" onclick="return changeColor(this);"></a>元朔二年二月乙巳晦，日有食之，在胃三度。</p>
<p id="p64"><a class="gg-link" href="#p64" onclick="return changeColor(this);"></a>六年十一月癸丑晦，日有食之。</p>
<p id="p65"><a class="gg-link" href="#p65" onclick="return changeColor(this);"></a>元狩元年五月乙巳晦，日有食之，在柳六度。京房易傳推以為是時日食從旁右，法曰君失臣。明年丞相公孫弘薨。日食從旁左者，亦君失臣；從上者，臣失君；從下者，君失民。</p>
<p id="p66"><a class="gg-link" href="#p66" onclick="return changeColor(this);"></a>元鼎五年四月丁丑晦，日有食之，在東井二十三度。</p>
<p id="p67"><a class="gg-link" href="#p67" onclick="return changeColor(this);"></a>元封四年六月己酉朔，日有食之。</p>
<p id="p68"><a class="gg-link" href="#p68" onclick="return changeColor(this);"></a>太始元年正月乙巳晦，日有食之。</p>
<p id="p69"><a class="gg-link" href="#p69" onclick="return changeColor(this);"></a>四年十月甲寅晦，日有食之，在斗十九度。</p>
<p id="p70"><a class="gg-link" href="#p70" onclick="return changeColor(this);"></a>征和四年八月辛酉晦，日有食之，不盡如鉤，在亢二度。晡時食從西北，日下晡時復。</p>
<p id="p71"><a class="gg-link" href="#p71" onclick="return changeColor(this);"></a>昭帝始元三年十一月壬辰朔，日有食之，在斗九度，燕地也。後四年，燕剌王謀反，誅。</p>
<p id="p72"><a class="gg-link" href="#p72" onclick="return changeColor(this);"></a>元鳳元年七月己亥晦，日有食之，幾盡，在張十二度。劉向以為己亥而旣，其占重。<span class="style7">孟康曰：「己，土；亥，水也。純陰，故食為最重也。日食盡為旣。」</span>後六年，宮車晏駕，卒以亡嗣。</p>
<p id="p73"><a class="gg-link" href="#p73" onclick="return changeColor(this);"></a>宣帝地節元年十二月癸亥晦，日有食之，在營室十五度。</p>
<p id="p74"><a class="gg-link" href="#p74" onclick="return changeColor(this);"></a>五鳳元年十二月乙酉朔，日有食之，在婺女十度。</p>
<p id="p75"><a class="gg-link" href="#p75" onclick="return changeColor(this);"></a>四年四月辛丑朔，日有食之，在畢十九度。是為正月朔，慝未作，左氏以為重異。</p>
<p id="p76"><a class="gg-link" href="#p76" onclick="return changeColor(this);"></a>元帝永光二年三月壬戌朔，日有食之，在婁八度。</p>
<p id="p77"><a class="gg-link" href="#p77" onclick="return changeColor(this);"></a>四年六月戊寅晦，日有食之，在張七度。</p>
<p id="p78"><a class="gg-link" href="#p78" onclick="return changeColor(this);"></a>建昭五年六月壬申晦，日有食之，不盡如鉤，因入。</p>
<p id="p79"><a class="gg-link" href="#p79" onclick="return changeColor(this);"></a>成帝建始三年十二月戊申朔，日有食之，其夜未央殿中地震。谷永對曰：「日食婺女九度，占在皇后。地震蕭牆之內，咎在貴妾。<span class="style7">師古曰：「蕭牆，謂門屏也。蕭，肅也，人臣至此，加肅敬也。」</span>二者俱發，明同事異人，共掩制陽，將害繼嗣也。亶日食，則妾不見；<span class="style7">師古曰：「亶讀曰但。下例並同。」</span>亶地震，則后不見。異日而發，則似殊事；亡故動變，則恐不知。是月后妾當有失節之郵，<span class="style7">師古曰：「郵與尤同。尤，過也。」</span>故天因此兩見其變。若曰，違失婦道，隔遠衆妾，<span class="style7">師古曰：「遠音于萬反。」</span>妨絕繼嗣者，此二人也。」杜欽對亦曰：「日以戊申食，時加未。戊，土也，中宮之部。其夜殿中地震，此必適妾將有爭寵相害而為患者。<span class="style7">師古曰：「適讀曰嫡。」</span>人事失於下，變象見於上。能應之以德，則咎異消；忽而不戒，則禍敗至。<span class="style7">師古曰：「忽，怠忘。」</span>應之，非誠不立，非信不行。」</p>
<p id="p80"><a class="gg-link" href="#p80" onclick="return changeColor(this);"></a>河平元年四月己亥晦，日有食之，不盡如鉤，在東井六度。劉向對曰：「四月交於五月，月同孝惠，日同孝昭。東井，京師地，且旣，其占恐害繼嗣。」日蚤食時，從西南起。</p>
<p id="p81"><a class="gg-link" href="#p81" onclick="return changeColor(this);"></a>三年八月乙卯晦，日有食之，在房。</p>
<p id="p82"><a class="gg-link" href="#p82" onclick="return changeColor(this);"></a>四年三月癸丑朔，日有食之，在昴。</p>
<p id="p83"><a class="gg-link" href="#p83" onclick="return changeColor(this);"></a>陽朔元年二月丁未晦，日有食之，在胃。</p>
<p id="p84"><a class="gg-link" href="#p84" onclick="return changeColor(this);"></a>永始元年九月丁巳晦，日有食之。谷永以京房易占對曰：「元年九月日蝕，酒亡節之所致也。獨使京師知之，四國不見者，若曰，湛湎于酒，君臣不別，禍在內也。」<span class="style7">師古曰：「湛讀曰沈，又讀曰耽也。」</span></p>
<p id="p85"><a class="gg-link" href="#p85" onclick="return changeColor(this);"></a>永始二年二月乙酉晦，日有食之。谷永以京房易占對曰：「今年二月日食，賦斂不得度，民愁怨之所致也。所以使四方皆見，京師陰蔽者，若曰，人君好治宮室，大營墳墓，賦斂茲重，而百姓屈竭，<span class="style7">師古曰：「茲，益也。屈，盡也，音其勿反。」</span>禍在外也。」</p>
<p id="p86"><a class="gg-link" href="#p86" onclick="return changeColor(this);"></a>三年正月己卯晦，日有食之。</p>
<p id="p87"><a class="gg-link" href="#p87" onclick="return changeColor(this);"></a>四年七月辛未晦，日有食之。</p>
<p id="p88"><a class="gg-link" href="#p88" onclick="return changeColor(this);"></a>元延元年正月己亥朔，日有食之。</p>
<p id="p89"><a class="gg-link" href="#p89" onclick="return changeColor(this);"></a>哀帝元壽元年正月辛丑朔，日有食之，不盡如鉤，在營室十度，與惠帝七年同月日。</p>
<p id="p90"><a class="gg-link" href="#p90" onclick="return changeColor(this);"></a>二年三月壬辰晦，日有食之。</p>
<p id="p91"><a class="gg-link" href="#p91" onclick="return changeColor(this);"></a>平帝元始元年五月丁巳朔，日有食之，在東井。</p>
<p id="p92"><a class="gg-link" href="#p92" onclick="return changeColor(this);"></a>二年九月戊申晦，日有食之，旣。</p>
<p id="p93"><a class="gg-link" href="#p93" onclick="return changeColor(this);"></a>凡漢著紀十二世，二百一十二年，日食五十三，朔十四，晦三十六，先晦一日三。</p>
<p id="p94"><a class="gg-link" href="#p94" onclick="return changeColor(this);"></a>成帝建始元年八月戊午，晨漏未盡三刻，有兩月重見。京房易傳曰：「『婦貞厲，月幾望，君子征，凶。』<span class="style7">師古曰：「小畜上九爻辭也。幾音鉅依反。」</span>言君弱而婦彊，為陰所乘，則月並出。晦而月見西方謂之朓，朔而月見東方謂之庂慝，<span class="style7">孟康曰：「朓者，月行疾在日前，故早見。庂慝者，行遟在日後，當沒而更見。」師古曰：「朓音吐了反。」</span>庂慝則侯王其肅，朓則侯王其舒。」劉向以為朓者疾也，君舒緩則臣驕慢，故日行遟而月行疾也。庂慝者不進之意，君肅急則臣恐懼，故日行疾而月行遟，不敢迫近君也。不舒不急，以正失之者，食朔日。劉歆以為舒者侯王展意顓事，臣下促急，故月行疾也。肅者王侯縮朒不任事，<span class="style7">服虔曰：「朒音忸怩之忸。」鄭氏曰：「不任事之貌也。」師古曰：「朒音女六反。」</span>臣下弛縱，故月行遟也。<span class="style7">師古曰：「弛，放也，音式爾反。」</span>當春秋時，侯王率多縮朒不任事，故食二日庂慝者十八，食晦日朓者一，此其效也。考之漢家，食晦朓者三十六，終亡二日庂慝者，歆說信矣。此皆謂日月亂行者也。</p>
<p id="p95"><a class="gg-link" href="#p95" onclick="return changeColor(this);"></a>元帝永光元年四月，日色青白，亡景，<span class="style7">韋昭曰：「日下無景也。無景，謂唯質見耳。」</span>正中時有景亡光。<span class="style7">韋昭曰：「無光曜也。」</span>是夏寒，至九月，日乃有光。京房易傳曰：「美不上人，茲謂上弱，厥異日白，七日不溫。順亡所制茲謂弱，<span class="style7">孟康曰：「君順從於臣下，無所能制。」</span>日白六十日，物亡霜而死。天子親伐，茲謂不知，日白，體動而寒。弱而有任，茲謂不亡，日白不溫，明不動。辟諐公行，茲謂不伸，<span class="style7">孟康曰：「辟，君也。有過而公行之。」</span>厥異日黑，大風起，天無雲，日光晻。<span class="style7">師古曰：「晻與闇同也。」</span>不難上政，茲謂見過，日黑居庂，大如彈丸。」</p>
<p id="p96"><a class="gg-link" href="#p96" onclick="return changeColor(this);"></a>成帝河平元年正月壬寅朔，日月俱在營室，時日出赤。二月癸未，日朝赤，且入又赤，夜月赤。甲申，日出赤如血，亡光，漏上四刻半，乃頗有光，燭地赤黃，食後乃復。京房易傳曰：「辟不聞道茲謂亡，厥異日赤。」三月乙未，日出黃，有黑氣大如錢，居日中央。京房易傳曰：「祭天不順茲謂逆，厥異日赤，其中黑。聞善不予，茲謂失知，厥異日黃。」夫大人者，與天地合其德，與日月合其明，故聖王在上，緫命羣賢，以亮天功，<span class="style7">師古曰：「虞書舜典帝曰：『咨，二十有二人，欽哉，惟時亮天功。』謂敕六官、十二牧、四嶽，令各敬其職事，信定其功，順天道也。故志引之。」</span>則日之光明，五色備具，燭燿亡主；有主則為異，應行而變也。色不虛改，形不虛毀，觀日之五變，足以監矣。故曰「縣象著明，莫大乎日月」，此之謂也。</p>
<p id="p97"><a class="gg-link" href="#p97" onclick="return changeColor(this);"></a>嚴公七年「四月辛卯夜，恒星不見，夜中星隕如雨」。董仲舒、劉向以為常星二十八宿者，人君之象也；衆星，萬民之類也。列宿不見，象諸侯微也；衆星隕墜，民失其所也。夜中者，為中國也。不及地而復，象齊桓起而救存之也。鄉亡桓公，星遂至地，中國其良絕矣。<span class="style7">師古曰：「鄉讀曰嚮。中國，中夏之國也。良猶信也。」</span>劉向以為夜中者，言不得終性命，中道敗也。或曰象其叛也，言當中道叛其上也。天垂象以視下，<span class="style7">師古曰：「視讀曰示。」</span>將欲人君防惡遠非，慎卑省微，以自全安也。<span class="style7">師古曰：「遠，離也。省，視。」</span>如人君有賢明之材，畏天威命，若高宗謀祖己，<span class="style7">師古曰：「謂殷之武丁有雊雉之異，而祖己訓諸王，作高宗肜日高宗之訓。」</span>成王泣金縢，<span class="style7">師古曰：「武王有疾，周公作金縢之書為王請命，王翌日乃瘳。後武王崩，成王即位，管、蔡流言，而周公居東。天大雷電以風，禾盡偃，大木斯拔。王啟金縢，乃得周公代武王之說，王執書以泣，遣使者逆公。王出郊，天乃雨，反風，禾則盡起。」</span>改過修正，立信布德，存亡繼絕，修廢舉逸，下學而上達，<span class="style7">師古曰：「下學，謂博謀於群下也。上達，謂通於天道而畏威。」</span>裁什一之稅，復三日之役，<span class="style7">師古曰：「古之田租，十稅其一，一歲役兆庶不過三日也。」</span>節用儉服，以惠百姓，則諸侯懷德，士民歸仁，災消而福興矣。遂莫肯改寤，法則古人，而各行其私意，終於君臣乖離，上下交怨。自是之後，齊、宋之君弒，<span class="style7">師古曰：「莊八年齊無知弒其君諸兒，十二年宋萬弒其君捷也。」</span>譚、遂、邢、衞之國滅，<span class="style7">師古曰：「十年齊侯滅譚，十三年齊人滅遂，閔二年狄人入衞，僖二十五年衞侯燬滅邢。」</span>宿遷於宋，<span class="style7">師古曰：「莊十年宋人遷宿，蓋取其地也。宿國，東平無鹽縣是。」</span>蔡獲於楚，<span class="style7">師古曰：「莊十年荊敗蔡師于莘，以蔡侯獻舞歸也。」</span>晉相弒殺，五世乃定，<span class="style7">師古曰：「謂殺奚齊、卓子及懷公也。自獻公以至文公反國，凡易五君乃定。」</span>此其效也。左氏傳曰：「恒星不見，夜明也；星隕如雨，與雨偕也。」劉歆以為晝象中國，夜象夷狄。夜明，故常見之星皆不見，象中國微也。「星隕如雨」，如，而也，星隕而且雨，故曰「與雨偕也」，明雨與星隕，兩變相成也。洪範曰：「庶民惟星。」易曰：「雷雨作，解。」<span class="style7">師古曰：「解卦象辭也。」</span>是歲歲在玄枵，齊分壄也。夜中而星隕，象庶民中離上也。雨以解過施，復從上下，象齊桓行伯，<span class="style7">師古曰：「伯讀曰霸。」</span>復興周室也。周四月，夏二月也，日在降婁，魯分壄也。先是，衞侯朔奔齊，衞公子黔牟立，齊帥諸侯伐之，天子使使救衞。<span class="style7">師古曰：「已解於上。」</span>魯公子溺顓政，會齊以犯王命，<span class="style7">師古曰：「溺，魯大夫名也。莊三年，『溺會齊師伐衞』，疾其專命，故貶而去族。天子救衞，而溺伐之，故云犯王命。」</span>嚴弗能止，卒從而伐衞，逐天王所立。<span class="style7">師古曰：「謂放黔牟也。」</span>不義至甚，而自以為功。民去其上，政繇下作，<span class="style7">師古曰：「繇讀與由同。次下亦同。」</span>尤著，故星隕於魯，天事常象也。</p>
<p id="p98"><a class="gg-link" href="#p98" onclick="return changeColor(this);"></a>成帝永始二年二月癸未，夜過中，星隕如雨，長一二丈，繹繹未至地滅，<span class="style7">師古曰：「繹繹，光采貌。」</span>至雞鳴止。谷永對曰：「日月星辰燭臨下土，其有食隕之異，則遐邇幽隱靡不咸睹。星辰附離于天，猶庶民附離王者也。王者失道，綱紀廢頓，下將叛去，故星叛天而隕，以見其象。春秋記異，星隕最大，自魯嚴以來，至今再見。臣聞三代所以喪亡者，皆繇婦人羣小，湛湎於酒。<span class="style7">師古曰：「湛讀曰沈，又讀曰耽。其下亦同。」</span>書云：『乃用其婦人之言，四方之逋逃多罪，是信是使。』<span class="style7">師古曰：「周書泰誓也。言紂惑於妲己，而昵近亡逃罪人，信用之。」</span>詩曰：『赫赫宗周、襃姒烕之。』<span class="style7">師古曰：「小雅正月之詩也。已解於上。烕音許悅反。」</span>『顛覆厥德，荒沈于酒。』<span class="style7">師古曰：「大雅抑之詩也。刺王傾敗其德，荒廢政事而耽酒。」</span>及秦所以二世而亡者，養生大奢，奉終大厚。方今國家兼而有之，社稷宗廟之大憂也。」京房易傳曰：「君不任賢，厥妖天雨星。」</p>
<p id="p99"><a class="gg-link" href="#p99" onclick="return changeColor(this);"></a>文公十四年「七月，有星孛入于北斗」。董仲舒以為孛者惡氣之所生也。謂之孛者，言其孛孛有所防蔽，闇亂不明之貌也。北斗，大國象。後齊、宋、魯、莒、晉皆弒君。<span class="style7">師古曰：「文十四年齊公子商人弒其君舍，十六年宋人弒其君杵臼，十八年襄仲殺惡及視，莒弒其君庶其，宣二年晉趙穿攻靈公於桃園。」</span>劉向以為君臣亂於朝，政令虧於外，則上濁三光之精，五星贏縮，變色逆行，甚則為孛。北斗，人君象；孛星，亂臣類，篡殺之表也。星傳曰「魁者，貴人之牢」。又曰「孛星見北斗中，大臣諸侯有受誅者」。一曰魁為齊、晉。夫彗星較然在北斗中，天之視人顯矣，<span class="style7">師古曰：「視讀曰示。」</span>史之有占明矣，時君終不改寤。是後，宋、魯、莒、晉、鄭、陳六國咸弒其君，<span class="style7">師古曰：「宋、魯、莒、晉已解於上。宣四年鄭公子歸生弒其君夷，十年陳夏徵舒弒其君平國。」</span>齊再弒焉。<span class="style7">師古曰：「再弒者，謂商人殺舍，而閻職等又殺商人。」</span>中國旣亂，夷狄並侵，兵革從橫，楚乘威席勝，深入諸夏，<span class="style7">師古曰：「謂邲戰之後。」</span>六侵伐，<span class="style7">師古曰：「謂宣十二年春楚子圍鄭，夏與晉師戰于邲，晉師敗績，十三年楚子伐宋，十四年楚子圍宋，成二年楚師侵衞，遂侵魯師于蜀，成六年楚公子嬰齊帥師伐鄭。」</span>一滅國，<span class="style7">師古曰：「謂宣十二年楚子滅蕭。」</span>觀兵周室。<span class="style7">師古曰：「已解於上。」</span>晉外滅二國，<span class="style7">師古曰：「謂宣十五年晉滅赤狄潞氏，十六年滅赤狄甲氏也。」</span>內敗王師，<span class="style7">師古曰：「謂成元年晉敗王師于貿戎是也。」</span>又連三國之兵大敗齊師于鞌，<span class="style7">師古曰：「謂成二年晉郤克會魯季孫行父、衞孫良夫、曹公子首及齊侯戰于鞍，齊師敗績。鞍，齊地。」</span>追亡逐北，東臨海水，<span class="style7">師古曰：「謂逐之三周華不注，又從之入自丘輿，擊馬陘，東至海濵也。」</span>威陵京師，武折大齊。皆孛星炎之所及，流至二十八年。<span class="style7">師古曰：「炎音弋贍反。其下並同。」</span>星傳又曰：「彗星入北斗，有大戰。其流入北斗中，得名人；<span class="style7">孟康曰：「謂得名臣也。」</span>不入，失名人。」宋華元，賢名大夫，大棘之戰，華元獲於鄭，<span class="style7">師古曰：「宣二年宋華元帥師及鄭公子歸生戰于大棘，宋師敗績，獲華元。大棘，宋地。」</span>傳舉其效云。左氏傳曰有星孛北斗，周史服曰：「不出七年，宋、齊、晉之君皆將死亂。」<span class="style7">師古曰：「史服，周內史叔服也。」</span>劉歆以為北斗有環域，四星入其中也。斗，天之三辰，綱紀星也。宋、齊、晉，天子方伯，中國綱紀。彗所以除舊布新也。斗七星，故曰不出七年。至十六年，宋人弒昭公；<span class="style7">師古曰：「即杵臼。」</span>十八年，齊人弒懿公；<span class="style7">師古曰：「即商人。」</span>宣公二年，晉趙穿弒靈公。</p>
<p id="p100"><a class="gg-link" href="#p100" onclick="return changeColor(this);"></a>昭公十七年「冬，有星孛于大辰」。董仲舒以為大辰心也，心為明堂，天子之象。後王室大亂，三王分爭，此其效也。<span class="style7">師古曰：「三王，已解於上。」</span>劉向以為星傳曰「心，大星，天王也。其前星，太子；後星，庶子也。尾為君臣乖離。」孛星加心，象天子適庶將分爭也。<span class="style7">師古曰：「適讀曰嫡。」</span>其在諸侯，角、亢、氐，陳、鄭也；房、心，宋也。後五年，周景王崩，王室亂，大夫劉子、單子立王猛，尹氏、召伯、毛伯立子鼂。子鼂，楚出也。<span class="style7">師古曰：「姊妹之子曰出。」</span>時楚彊，宋、衞、陳、鄭皆南附楚。王猛旣卒，敬王即位，子鼂入王城，天王居狄泉，莫之敢納。五年，楚平王居卒，子鼂奔楚，王室乃定。後楚帥六國伐吳，吳敗之于雞父，殺獲其君臣。<span class="style7">師古曰：「昭二十三年，楚薳越帥師，及頓、胡、沈、蔡、陳、許之師與吳師戰于雞父，楚師敗績。胡子髡、沈子逞滅，獲陳大夫夏齧。雞父，楚地也。父讀曰甫。」</span>蔡怨楚而滅沈，楚怒，圍蔡。吳人救之，遂為柏舉之戰，敗楚師，屠郢都，妻昭王母，鞭平王墓。<span class="style7">師古曰：「沈，楚之與國。定四年四月，蔡公孫姓帥師滅沈，以沈子嘉歸。秋，楚為沈故圍蔡。冬，吳興師以救之，與楚戰于柏舉，楚師敗績。庚辰，吳入郢，君舍乎君室，大夫舍乎大夫室，妻楚王之母，撻平王之墓也。」</span>此皆孛彗流炎所及之效也。左氏傳曰：「有星孛于大辰，西及漢。申繻曰：『彗，所以除舊布新也，<span class="style7">師古曰：「申繻，魯大夫。」</span>天事恒象。今除於火，火出必布焉。諸侯其有火災乎？』梓慎曰：『往年吾見，是其徵也。火出而見，今茲火出而章，必火入而伏，其居火也乆矣，其與不然乎？火出，於夏為三月，於商為四月，於周為五月。夏數得天，若火作，其四國當之，在宋、衞、陳、鄭乎？宋，大辰之虛；陳，太昊之虛；鄭，祝融之虛：<span class="style7">師古曰：「虛讀皆曰墟。其下並同。」</span>皆火房也。星孛及漢；漢，水祥也。衞，顓頊之虛，其星為大水。水，火之牡也。<span class="style7">張晏曰：「水以天一，為地二牡。丙與午，南方火也，子及壬，北方水也，又其配合。」</span>其以丙子若壬午作乎？水火所以合也。若火入而伏，必以壬午，不過見之月。』」明年「夏五月，火始昏見，丙子風。梓慎曰：『是謂融風，火之始也。<span class="style7">張晏曰：「融風，立春木風也，火之母也，火所始生也。淮南子曰『東北曰炎風』。高誘以為艮氣所生也。炎風一曰融風。」</span>七日其火作乎？』<span class="style7">張晏曰：「自丙子至壬午凡七日，旣其配合之日，又火以七為紀。」</span>戊寅風甚，壬午太甚，<span class="style7">師古曰：「太甚者，又更甚也。」</span>宋、衞、陳、鄭皆火。」劉歆以為大辰，房、心、尾也，八月心星在西方，孛從其西過心東及漢也。宋，大辰虛，謂宋先祖掌祀大辰星也。陳，太昊虛，虙羲木德，<span class="style7">師古曰：「虙讀與伏同。」</span>火所生也。鄭，祝融虛，高辛氏火正也。故皆為火所舍。衞，顓頊虛，星為大水，營室也。天星旣然，又四國失政相似，及為王室亂皆同。</p>
<p id="p101"><a class="gg-link" href="#p101" onclick="return changeColor(this);"></a>哀公十三年「冬十一月，有星孛于東方」。董仲舒、劉向以為不言宿名者，不加宿也。<span class="style7">孟康曰：「不在二十八宿之中也。」</span>以辰乘日而出，亂氣蔽君明也。明年，春秋事終。一曰，周之十一月，夏九月，日在氐。出東方者，軫、角、亢也。軫，楚；角、亢，陳、鄭也。或曰角、亢大國象，為齊、晉也。其後楚滅陳，<span class="style7">師古曰：「襄十七年楚公孫朝帥師滅陳也。」</span>田氏篡齊，<span class="style7">師古曰：「齊平公十三年，春秋之傳終矣。平公二十五年卒。卒後七十年而康公為田和所滅。」</span>六卿分晉，<span class="style7">師古曰：「晉出公八年，春秋之傳終矣。出公十七年卒。卒後八十年，至靜公為韓、魏、趙所滅，而三分其地。蓋晉之衰也，六卿擅權，其後范氏、中行氏、智氏滅，而韓、魏、趙兼其土田人衆，故緫言六卿分晉也。」</span>此其效也。劉歆以為孛，東方大辰也，不言大辰，旦而見與日爭光，星入而彗猶見。是歲再失閏，十一月實八月也。日在鶉火，周分野也。十四年冬，「有星孛」，在獲麟後。劉歆以為不言所在，官失之也。</p>
<p id="p102"><a class="gg-link" href="#p102" onclick="return changeColor(this);"></a>高帝三年七月，有星孛于大角，旬餘乃入。劉向以為是時項羽為楚王，伯諸侯，<span class="style7">師古曰：「伯讀曰霸。」</span>而漢已定三秦，與羽相距滎陽，天下歸心於漢，楚將滅，故彗除王位也。一曰，項羽阬秦卒，燒宮室，弒義帝，亂王位，故彗加之也。</p>
<p id="p103"><a class="gg-link" href="#p103" onclick="return changeColor(this);"></a>文帝後七年九月，有星孛于西方，其本直尾、箕，末指虛、危，長丈餘，及天漢，十六日不見。劉向以為尾宋地，今楚彭城也。箕為燕，又為吳、越、齊。宿在漢中，負海之國水澤地也。是時景帝新立，信用鼂錯，將誅正諸侯王，其象先見。後三年，吳、楚、四齊與趙七國舉兵反，<span class="style7">師古曰：「四齊，膠東、膠西、菑川、濟南也。」</span>皆誅滅云。</p>
<p id="p104"><a class="gg-link" href="#p104" onclick="return changeColor(this);"></a>武帝建元六年六月，有星孛于北方。劉向以為明年淮南王安入朝，與太尉武安侯田蚡有邪謀，而陳皇后驕恣，其後陳后廢，而淮南王反，誅。</p>
<p id="p105"><a class="gg-link" href="#p105" onclick="return changeColor(this);"></a>八月，長星出于東方，長終天，三十日去。占曰：「是為蚩尤旗，見則王者征伐四方。」其後兵誅四夷，連數十年。</p>
<p id="p106"><a class="gg-link" href="#p106" onclick="return changeColor(this);"></a>元狩四年四月，長星又出西北，是時伐胡尤甚。</p>
<p id="p107"><a class="gg-link" href="#p107" onclick="return changeColor(this);"></a>元封元年五月，有星孛于東井，又孛于三台。其後江充作亂，京師紛然。此明東井、三台為秦地效也。</p>
<p id="p108"><a class="gg-link" href="#p108" onclick="return changeColor(this);"></a>宣帝地節元年正月，有星孛于西方，去太白二丈所。劉向以為太白為大將，彗孛加之，掃滅象也。明年，大將軍霍光薨，後二年家夷滅。</p>
<p id="p109"><a class="gg-link" href="#p109" onclick="return changeColor(this);"></a>成帝建始元年正月，有星孛于營室，青白色，長六七丈，廣尺餘。劉向、谷永以為營室為後宮懷任之象，彗星加之，將有害懷任絕繼嗣者。一曰，後宮將受害也。其後許皇后坐祝詛後宮懷姙者廢。趙皇后立妹為昭儀，害兩皇子，上遂無嗣。趙后姊妹卒皆伏辜。</p>
<p id="p110"><a class="gg-link" href="#p110" onclick="return changeColor(this);"></a>元延元年七月辛未，有星孛于東井，踐五諸侯，<span class="style7">孟康曰：「五諸侯，星名。」</span>出河戒北率行軒轅、太微，後日六度有餘，晨出東方。十三日夕見西方，犯次妃、長秋、斗、填，蠭炎再貫紫宮中。大火當後，達天河，除於妃后之域。南逝度犯大角、攝提，至天市而按節徐行，<span class="style7">服虔曰：「謂行遟。」</span>炎入市，中旬而後西去，五十六日與倉龍俱伏。谷永對曰：「上古以來，大亂之極，所希有也。察其馳騁驟步，芒炎或長或短，所歷奸犯，<span class="style7">師古曰：「奸音干。」</span>內為後宮女妾之害，外為諸夏叛逆之禍。」劉向亦曰：「三代之亡，攝提易方；秦、項之滅，星孛大角。」是歲，趙昭儀害兩皇子。後五年，成帝崩，昭儀自殺。哀帝即位，趙氏皆免官爵，徙遼西。哀帝亡嗣。平帝即位，王莽用事，追廢成帝趙皇后、哀帝傅皇后，皆自殺。外家丁、傅皆免官爵，徙合浦，歸故郡。平帝亡嗣，莽遂篡國。</p>
<p id="p111"><a class="gg-link" href="#p111" onclick="return changeColor(this);"></a>釐公十六年「正月戊申朔，隕石于宋，五，是月六鶂退飛過宋都」。董仲舒、劉向以為象宋襄公欲行伯道將自敗之戒也。<span class="style7">師古曰：「伯讀曰霸。」</span>石陰類，五陽數，自上而隕，此陰而陽行，欲高反下也。石與金同類，色以白為主，近白祥也。鶂水鳥，六陰數，退飛，欲進反退也。其色青，青祥也，屬於貌之不恭。天戒若曰，德薄國小，勿持炕陽，欲長諸侯，與彊大爭，必受其害。襄公不寤，明年齊桓死，伐齊喪，<span class="style7">師古曰：「僖十七年齊桓公卒，十八年宋襄公以諸侯伐齊。」</span>執滕子，圍曹，<span class="style7">師古曰：「十九年三月，宋人執滕子嬰齊，秋，宋人圍曹。」</span>為盂之會，與楚爭盟，卒為所執。後得反國，<span class="style7">師古曰：「二十一年春，為鹿上之盟。秋，會于盂。於是楚執宋公以伐宋，冬，會于薄以釋之。鹿上、盂、薄，皆宋地。」</span>不悔過自責，復會諸侯伐鄭，與楚戰于泓，軍敗身傷，為諸侯笑。<span class="style7">師古曰：「二十二年夏，宋公、衞侯、許男、滕子伐鄭。十一月，宋公及楚人戰於泓，宋師敗績，公傷股，門官殲焉。二十三年卒，傷於泓故也。泓，水名也，音於宏反。」</span>左氏傳曰：隕石，星也；鶂退飛，風也。宋襄公以問周內史叔興曰：「是何祥也？吉凶何在？」對曰：「今茲魯多大喪，明年齊有亂，<span class="style7">師古曰：「今茲謂此年。」</span>君將得諸侯而不終。」退而告人曰：「是陰陽之事，非吉凶之所生也。吉凶繇人，吾不敢逆君故也。」<span class="style7">師古曰：「繇讀與由同。」</span>是歲，魯公子季友、鄫季姬、公孫茲皆卒。<span class="style7">師古曰：「僖十六年三月公子季友卒，四月季姬卒，七月公孫茲卒。季姬，魯女適鄫者也。公孫茲，叔孫戴伯也。」</span>明年齊桓死，適庶亂。<span class="style7">師古曰：「適讀曰嫡。」</span>宋襄公伐齊行伯，卒為楚所敗。<span class="style7">師古曰：「已解於上，伯讀曰霸。」</span>劉歆以為是歲歲在壽星，其衝降婁。<span class="style7">師古曰：「降音胡江反。」</span>降婁，魯分壄也，故為魯多大喪。正月，日在星紀，厭在玄枵。玄枵，齊分壄也。石，山物；齊，大嶽後。<span class="style7">師古曰：「齊，姜姓也，其先為堯之四嶽，四嶽分掌四方諸侯。」</span>五石象齊桓卒而五公子作亂，<span class="style7">師古曰：「五公子，謂無虧也，元也，昭也，潘也，商人也。」</span>故為明年齊有亂。庶民惟星，隕於宋，象宋襄將得諸侯之衆，而治五公子之亂。星隕而鶂退飛，故為得諸侯而不終。六鶂象後六年伯業始退，執於盂也。<span class="style7">師古曰：「伯讀曰霸。」</span>民反德為亂，亂則妖災生，言吉凶繇人，然后陰陽衝厭受其咎。齊、魯之災非君所致，故曰「吾不敢逆君故也」。京房易傳曰：「距諫自彊，茲謂郤行，厥異鶂退飛。適當黜，則鶂退飛。」<span class="style7">師古曰：「適讀曰嫡。」</span></p>
<p id="p112"><a class="gg-link" href="#p112" onclick="return changeColor(this);"></a>惠帝三年，隕石緜諸，一。<span class="style7">師古曰：「緜諸，道也，屬天水郡也。」</span></p>
<p id="p113"><a class="gg-link" href="#p113" onclick="return changeColor(this);"></a>武帝征和四年二月丁酉，隕石雍，二，天晏亡雲，聲聞四百里。<span class="style7">師古曰：「雍，扶風之縣也。晏，天清也。」</span></p>
<p id="p114"><a class="gg-link" href="#p114" onclick="return changeColor(this);"></a>元帝建昭元年正月戊辰，隕石梁國，六。</p>
<p id="p115"><a class="gg-link" href="#p115" onclick="return changeColor(this);"></a>成帝建始四年正月癸卯，隕石槀，四，肥累，一。<span class="style7">孟康曰：「皆縣名也，故屬真定。」師古曰：「槀音工老反。累音力追反。」</span></p>
<p id="p116"><a class="gg-link" href="#p116" onclick="return changeColor(this);"></a>陽朔三年二月壬戌，隕石白馬，八。<span class="style7">師古曰：「東郡之縣名。」</span></p>
<p id="p117"><a class="gg-link" href="#p117" onclick="return changeColor(this);"></a>鴻嘉二年五月癸未，隕石杜衍，三。<span class="style7">師古曰：「南陽之縣名。」</span></p>
<p id="p118"><a class="gg-link" href="#p118" onclick="return changeColor(this);"></a>元延四年三月，隕石都關，二。<span class="style7">師古曰：「山陽之縣名。」</span></p>
<p id="p119"><a class="gg-link" href="#p119" onclick="return changeColor(this);"></a>哀帝建平元年正月丁未，隕石北地，十。其九月甲辰，隕石虞，二。<span class="style7">師古曰：「梁國之縣名。」</span></p>
<p id="p120"><a class="gg-link" href="#p120" onclick="return changeColor(this);"></a>平帝元始二年六月，隕石鉅鹿，二。</p>
<p id="p121"><a class="gg-link" href="#p121" onclick="return changeColor(this);"></a>自惠盡平，隕石凡十一，皆有光燿雷聲，成、哀尤屢。</p>
</div>
<!-- end .main --></div>
<!-- end #main --></div>
</div>
</body></html>