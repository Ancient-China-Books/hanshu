<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷九十五‧西南夷兩粵朝鮮傳第六十五</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷九十五・西南夷兩粵朝鮮傳第六十五</h1>
<hr/>
<p id="online_toc_0"><a class="gg-link" href="#online_toc_0"></a>南夷君長以十數，夜郎最大。<span class="style7">師古曰：「後為縣，屬牂柯郡。」</span>其西，靡莫之屬以十數，滇最大。<span class="style7">師古曰：「地有滇池，因為名也。滇音顛。」</span>自滇以北，君長以十數，邛都最大。<span class="style7">師古曰：「今之邛州本其地。」</span>此皆椎結，<span class="style7">師古曰：「椎音直追反。結讀曰髻。為髻如椎之形也。陸賈傳及貨殖傳皆作魋字，音義同耳。此下朝鮮傳亦同。」</span>耕田，有邑聚。其外，西至桐師以東，北至葉榆，<span class="style7">師古曰：「葉榆，澤名，因以立號，後為縣，屬益州郡。」</span>名為巂、昆明，<span class="style7">師古曰：「巂即之今巂州也。昆明又在其西南，即今之南寧州，諸爨所居，是其地也。巂音髓。」</span>編髮，<span class="style7">師古曰：「編音步典反。」</span>隨畜移徙，亡常處，亡君長，地方可數千里。自巂以東北，君長以十數，徙、莋都最大。<span class="style7">師古曰：「徙及莋都，二國也。徙後為徙縣，屬蜀郡。莋都後為沈黎郡。徙音斯。莋音材各反。」</span>自莋以東北，君長以十數，冉駹最大。<span class="style7">師古曰：「今夔州、開州首領多姓冉者，本皆冉種也。駹音尨。」</span>其俗，或土著，<span class="style7">師古曰：「土著，謂有常處著於土地也。著音直略反。」</span>或移徙。在蜀之西。自駹以東北，君長以十數，白馬最大，皆氐類也。此皆巴蜀西南外蠻夷也。</p>
<p id="online_toc_1"><a class="gg-link" href="#online_toc_1"></a>始楚威王時，使將軍莊蹻將兵循江上，<span class="style7">師古曰：「循，順也。謂緣江而上也。蹻音居略反。」</span>略巴、黔中以西。<span class="style7">師古曰：「黔中，即今黔州是其地，本巴人也。」</span>莊蹻者，楚莊王苗裔也。蹻至滇池，方三百里，<span class="style7">師古曰：「地理志益州滇池縣，其澤在西北。華陽國志云澤下流淺狹，狀如倒池，故云滇池。」</span>旁平地肥饒數千里，<span class="style7">師古曰：「池旁之地也。」</span>以兵威定屬楚。欲歸報，會秦擊奪楚巴、黔中郡，道塞不通，因迺以其衆王滇，變服，從其俗，以長之。<span class="style7">師古曰：「為其長帥也。」</span>秦時甞破，略通五尺道，<span class="style7">師古曰：「其處險阸，故道纔廣五尺。」</span>諸此國頗置吏焉。十餘歲，秦滅。及漢興，皆棄此國而關蜀故徼。<span class="style7">師古曰：「西南之徼，猶北方塞也。徼音工釣反。」</span>巴屬民或竊出商賈，取其莋馬、僰僮、旄牛，以此巴蜀殷富。</p>
<p id="online_toc_2"><a class="gg-link" href="#online_toc_2"></a>建元六年，大行王恢擊東粵，東粵殺王郢以報。恢因兵威使番陽令唐蒙風曉南粵。<span class="style7">師古曰：「番音蒲何反。風讀曰諷。」</span>南粵食蒙蜀枸醬，<span class="style7">晉灼曰：「枸音矩。」劉德曰：「枸樹如桑，其椹長二三寸，味酢。取其實以為醬，美，蜀人以為珍味。」師古曰：「劉說非也。子形如桑椹耳。緣木而生，非樹也。子又不長二三寸，味尤辛，不酢。今宕渠則有之。食讀曰飤。」</span>蒙問所從來，曰：「道西北牂柯江，<span class="style7">師古曰：「道，由也，由此而來也。」</span>江廣數里，出番禺城下。」<span class="style7">師古曰：「番音普安反。禺音隅。」</span>蒙歸至長安，問蜀賈人，獨蜀出枸醬，多持竊出市夜郎。夜郎者，臨牂柯江，江廣百餘步，足以行舩。南粵以財物役屬夜郎，西至桐師，然亦不能臣使也。蒙迺上書說上曰：「南粵王黃屋左𦇨，<span class="style7">師古曰：「言為天子之車服。」</span>地東西萬餘里，名為外臣，實一州主。今以長沙、豫章往，水道多絕，難行。竊聞夜郎所有精兵可得十萬，浮舩牂柯，出不意，此制粵一竒也。誠以漢之強，巴蜀之饒，通夜郎道，為置吏，甚易。」上許之。乃拜蒙以郎中將，將千人，食重萬餘人，<span class="style7">師古曰：「食糧及衣重也。重音直用反。」</span>從巴苻關入，遂見夜郎侯多同。<span class="style7">師古曰：「多同，其侯名也。」</span>厚賜，諭以威德，約為置吏，使其子為令。<span class="style7">師古曰：「比之於漢縣也。」</span>夜郎旁小邑皆貪漢繒帛，以為漢道險，終不能有也，迺且聽蒙約。還報，迺以為犍為郡。發巴蜀卒治道，自僰道指牂柯江。蜀人司馬相如亦言西夷邛、莋可置郡。使相如以郎中將往諭，皆如南夷，為置一都尉，十餘縣，屬蜀。</p>
<p id="online_toc_3"><a class="gg-link" href="#online_toc_3"></a>當是時，巴蜀四郡通西南夷道，載轉相饟。<span class="style7">師古曰：「饟，古餉字。」</span>數歲，道不通，士罷餓餧，離暑溼，死者甚衆。<span class="style7">師古曰：「罷讀曰疲。餧，飢也。離，遭也。餧音能賄反。」</span>西南夷又數反，發兵興擊，耗費亡功。<span class="style7">師古曰：「耗，損也，音呼到反。」</span>上患之，使公孫弘往視問焉。還報，言其不便。及弘為御史大夫，時方築朔方，據河逐胡，弘等因言西南夷為害，<span class="style7">師古曰：「言通西南夷大為損害。」</span>可且罷，專力事匈奴。上許之，罷西夷，獨置南夷兩縣一都尉，稍令犍為自保就。<span class="style7">師古曰：「令自保守，且脩成其郡縣。」</span></p>
<p id="online_toc_4"><a class="gg-link" href="#online_toc_4"></a>及元狩元年，博望侯張騫言使大夏時，見蜀布、邛竹杖，問所從來，曰「從東南身毒國，<span class="style7">師古曰：「即天竺也，亦曰捐篤也。」</span>可數千里，得蜀賈人市。」或聞邛西可二千里有身毒國。騫因盛言大夏在漢西南，慕中國，患匈奴隔其道，誠通蜀，身毒國道便近，又亡害。於是天子迺令王然于、柏始昌、呂越人等十餘輩閒出西南夷，<span class="style7">師古曰：「求閒隙而出也。」</span>指求身毒國。至滇，滇王當羌迺留為求道。<span class="style7">師古曰：「當羌，滇王名。」</span>四歲餘，皆閉昆明，莫能通。<span class="style7">師古曰：「為昆明所閉塞。」</span>滇王與漢使言：「漢孰與我大？」<span class="style7">師古曰：「與猶如。」</span>及夜郎侯亦然。各自以一州王，不知漢廣大。使者還，因盛言滇大國，足事親附。<span class="style7">師古曰：「言可專事招來之，令其親附。」</span>天子注意焉。</p>
<p id="online_toc_5"><a class="gg-link" href="#online_toc_5"></a>及至南粵反，上使馳義侯因犍為發南夷兵。且蘭君恐遠行，旁國虜其老弱，<span class="style7">師古曰：「恐發兵與漢行後，其國空虛，而旁國來寇，鈔取其老弱也。且音子餘反。」</span>乃與其衆反，殺使者及犍為太守。漢迺發巴蜀罪人當擊南粵者八校尉擊之。會越已破，漢八校尉不下，中郎將郭昌、衞廣引兵還，行誅隔滇道者且蘭，<span class="style7">師古曰：「言因軍行而便誅之也。」</span>斬首數萬，遂平南夷為牂柯郡。夜郎侯始倚南粵，南粵已滅，還誅反者，<span class="style7">師古曰：「謂軍還而誅且蘭。」</span>夜郎遂入朝，上以為夜郎王。南粵破後，及漢誅且蘭、邛君，并殺莋侯，冉駹皆震恐，請臣置吏。以邛都為粵巂郡，莋都為沈黎郡，冉駹為文山郡，廣漢西白馬為武都郡。</p>
<p id="online_toc_6"><a class="gg-link" href="#online_toc_6"></a>使王然于以粵破及誅南夷兵威風諭滇王入朝。<span class="style7">師古曰：「風讀曰諷。」</span>滇王者，其衆數萬人，其旁東北勞深、靡莫皆同姓相杖，未肯聽。<span class="style7">師古曰：「杖猶倚也，相依倚為援而不聽滇王入朝也。杖音直亮反。」</span>勞、莫數侵犯使者吏卒。元封二年，天子發巴蜀兵擊滅勞深、靡莫，以兵臨滇。滇王始首善，<span class="style7">師古曰：「言初始以來，常有善意。」</span>以故弗誅。滇王離西夷，<span class="style7">師古曰：「言東嚮事漢。」</span>滇舉國降，請置吏入朝。於是以為益州郡，賜滇王王印，復長其民。<span class="style7">師古曰：「為之長帥。」</span>西南夷君長以百數，獨夜郎、滇受王印。滇，小邑也，最寵焉。</p>
<p id="online_toc_7"><a class="gg-link" href="#online_toc_7"></a>後二十三歲，孝昭始元元年，益州廉頭、姑繒民反，殺長吏。牂柯、談指、同並等二十四邑，<span class="style7">師古曰：「並音伴。」</span>凡三萬餘人皆反。遣水衡都尉發蜀郡、犍為犇命萬餘人擊牂柯，<span class="style7">師古曰：「犇，古奔字。奔命，解在昭紀。」</span>大破之。後三歲，姑繒、葉榆復反，遣水衡都尉呂辟胡將郡兵擊之。<span class="style7">師古曰：「辟音璧。」</span>辟胡不進，蠻夷遂殺益州太守，乘勝與辟胡戰，士戰及溺死者四千餘人。明年，復遣軍正王平與大鴻臚田廣明等竝進，大破益州，斬首捕虜五萬餘級，獲畜產十餘萬。上曰：「鉤町侯亡波率其邑君長人民擊反者，<span class="style7">師古曰：「鉤音鉅于反。町音大鼎反。」</span>斬首捕虜有功，其立亡波為鉤町王。大鴻臚廣明賜爵關內侯，食邑三百戶。」後間歲，<span class="style7">師古曰：「間歲，隔一歲。」</span>武都氐人反，遣執金吾馬適建、龍頟侯韓增與大鴻臚廣明將兵擊之。</p>
<p id="online_toc_8"><a class="gg-link" href="#online_toc_8"></a>至成帝河平中，夜郎王興與鉤町王禹、漏卧侯俞<span class="style7">孟康曰：「漏卧，夷邑名，後為縣。」師古曰：「俞音踰。」</span>更舉兵相攻。<span class="style7">師古曰：「更，互也，音工衡反。」</span>牂柯太守請發兵誅興等，議者以為道遠不可擊，迺遣大中大夫蜀郡張匡持節和解。興等不從命，刻木象漢吏，立道旁射之。杜欽說大將軍王鳳曰：「大中大夫匡使和解蠻夷王侯，王侯受詔，已復相攻，輕易漢使，不憚國威，其效可見。恐議者選耎，<span class="style7">師古曰：「選耎，怯不前之意也。選音息袞反。耎音人兖反。」</span>復守和解，太守察動靜，有變迺以聞。如此，則復曠一時，<span class="style7">師古曰：「曠，空也。一時，三月也。言空廢一時不早發兵也。」</span>王侯得收獵其衆，申固其謀，黨助衆多，各不勝忿，必相殄滅。自知罪成，狂犯守尉，<span class="style7">師古曰：「言起狂勃之心而殺守尉也。」</span>遠臧溫暑毒草之地，雖有孫吳將，賁育士，<span class="style7">師古曰：「孫，孫武也。吳，吳起也。賁，孟賁也。育，夏育也。」</span>若入水火，往必焦沒，知勇亡所施。屯田守之，費不可勝量。宜因其罪惡未成，未疑漢家加誅，陰敕旁郡守尉練士馬，<span class="style7">師古曰：「練，簡也。」</span>大司農豫調穀積要害處，<span class="style7">師古曰：「調，發也。要害者，在我為要，於敵為害也。調音徒釣反。」</span>選任職太守往，以秋涼時入，誅其王侯尤不軌者。即以為不毛之地，<span class="style7">師古曰：「即猶若也。不毛，言不生草木。」</span>亡用之民，聖王不以勞中國，宜罷郡，放棄其民，絕其王侯勿復通。如以先帝所立累世之功不可墮壞，<span class="style7">師古曰：「如亦若也。墮，毀也，音火規反。」</span>亦宜因其萌牙，早斷絕之，及已成形然後戰師，則萬姓被害。」</p>
<p id="online_toc_9"><a class="gg-link" href="#online_toc_9"></a>大將軍鳳於是薦金城司馬陳立為牂柯太守。立者，臨邛人，前為連然長，不韋令，<span class="style7">蘇林曰：「皆益州縣也。」</span>蠻夷畏之。及至牂柯，諭告夜郎王興，興不從命，立請誅之。未報，迺從吏數十人出行縣，<span class="style7">師古曰：「行音下更反。」</span>至興國且同亭，<span class="style7">師古曰：「且音子餘反。」</span>召興。興將數千人往至亭，從邑君數十人入見立。立數責，<span class="style7">師古曰：「數音所具反。」</span>因斷頭。邑君曰：「將軍誅亡狀，為民除害，願出曉士衆。」以興頭示之，皆釋兵降。<span class="style7">師古曰：「釋，解也。」</span>鉤町王禹、漏卧侯俞震恐，入粟千斛，牛羊勞吏士。立還歸郡，興妻父翁指與興子邪務收餘兵，迫脅旁二十二邑反。至冬，立奏募諸夷與都尉長史分將攻翁指等。翁指據阸為壘，立使竒兵絕其饟道，縱反間以誘其衆。<span class="style7">師古曰：「間音居莧反。」</span>都尉萬年曰：「兵乆不決，費不可共。」<span class="style7">師古曰：「共讀曰供。」</span>引兵獨進，敗走，趨立營。<span class="style7">師古曰：「趨讀曰趣。趣，向也。」</span>立怒，叱戲下令格之。<span class="style7">師古曰：「戲音許宜反，又音麾。解在高紀及灌夫傳。」</span>都尉復還戰，立引兵救之。時天大旱，立攻絕其水道。蠻夷共斬翁指，持首出降。立已平定西夷，徵詣京師。會巴郡有盜賊，復以立為巴郡太守，秩中二千石居，賜爵左庶長。<span class="style7">師古曰：「第十爵也。」</span>徙為天水太守，勸民農桑為天下最，賜金四十斤。入為左曹衞將軍、護軍都尉，卒官。</p>
<p id="online_toc_10"><a class="gg-link" href="#online_toc_10"></a>王莽篡位，改漢制，貶鉤町王以為侯。王邯怨恨，<span class="style7">師古曰：「邯，其王名也。邯音酣。」</span>牂柯大尹周欽詐殺邯。邯弟承攻殺欽，州郡擊之，不能服。三邊蠻夷愁擾盡反，復殺益州大尹程隆。莽遣平蠻將軍馮茂發巴、蜀、犍為吏士，賦斂取足於民，以擊益州。出入三年，疾疫死者什七，巴、蜀騷動。莽徵茂還，誅之。更遣寧始將軍廉丹與庸部牧史熊大發天水、隴西騎士，<span class="style7">師古曰：「莽改益州為庸部。」</span>廣漢、巴、蜀、犍為吏民十萬人，轉輸者合二十萬人，擊之。始至，頗斬首數千，其後軍粮前後不相及，士卒飢疫，三歲餘死者數萬。而粵嶲蠻夷任貴亦殺太守枚根，<span class="style7">師古曰：「枚根，太守之姓名。」</span>自立為邛穀王。會莽敗漢興，<span class="style7">師古曰：「此漢興者，謂光武中興也。」</span>誅貴，復舊號云。</p>
<p id="online_toc_11"><a class="gg-link" href="#online_toc_11"></a>南粵王趙佗，真定人也。<span class="style7">師古曰：「真定，本趙國之縣也。佗音徒何反。」</span>秦并天下，略定揚粵，<span class="style7">師古曰：「本揚州之分，故云揚粵。」</span>置桂林、南海、象郡，以適徙民與粵雜處。<span class="style7">師古曰：「適讀曰謫。謫有罪者，徙之於越地，與其土人雜居。」</span>十三歲，至二世時，南海尉任囂病且死，<span class="style7">師古曰：「囂音敖。」</span>召龍川令趙佗語曰：<span class="style7">師古曰：「龍川，南海之縣也，即今之循州。」</span>「聞陳勝等作亂，豪桀叛秦相立，南海辟遠，<span class="style7">師古曰：「辟讀曰僻。」</span>恐盜兵侵此。吾欲興兵絕新道，<span class="style7">師古曰：「秦所開越道也。」</span>自備待諸侯變，會疾甚。且番禺負山險阻，<span class="style7">師古曰：「負，偝也。」</span>南北東西數千里，頗有中國人相輔，此亦一州之主，可為國。郡中長吏亡足與謀者，故召公告之。」即被佗書，<span class="style7">師古曰：「被，加也，音皮義反。」</span>行南海尉事。囂死，佗即移檄告橫浦、陽山、湟谿關曰：<span class="style7">師古曰：「湟音皇。」</span>「盜兵且至，急絕道聚兵自守。」因稍以法誅秦所置吏，以其黨為守假。<span class="style7">師古曰：「令為郡縣之職，或守或假也。」</span>秦已滅，佗即擊并桂林、象郡，自立為南粵武王。</p>
<p id="online_toc_12"><a class="gg-link" href="#online_toc_12"></a>高帝已定天下，為中國勞苦，故釋佗不誅。<span class="style7">師古曰：「釋，置也。」</span>十一年，遣陸賈立佗為南粵王，與剖符通使，使和輯百粵，<span class="style7">師古曰：「輯與集同也。」</span>毋為南邊害，與長沙接境。</p>
<p id="online_toc_13"><a class="gg-link" href="#online_toc_13"></a>高后時，有司請禁粵關巿鐵器。佗曰：「高皇帝立我，通使物，今高后聽讒臣，別異蠻夷，鬲絕器物，<span class="style7">師古曰：「鬲與隔同。」</span>此必長沙王計，欲倚中國，<span class="style7">師古曰：「倚音於綺反。」</span>擊滅南海并王之，自為功也。」於是佗乃自尊號為南武帝，發兵攻長沙邊，敗數縣焉。高后遣將軍隆慮侯竈擊之，<span class="style7">師古曰：「周竈也。慮音廬。」</span>會暑溼，士卒大疫，兵不能隃領。<span class="style7">師古曰：「隃與踰同。下皆類此。」</span>歲餘，高后崩，即罷兵。佗因此以兵威財物賂遺閩粵、西甌駱，<span class="style7">師古曰：「西甌即駱越也。言西者，以別東甌也。」</span>伇屬焉。東西萬餘里。迺乘黃屋左纛，稱制，與中國侔。<span class="style7">師古曰：「侔，等也。」</span></p>
<p id="online_toc_14"><a class="gg-link" href="#online_toc_14"></a>文帝元年，初鎮撫天下，使告諸侯四夷從代來即位意，諭盛德焉。<span class="style7">師古曰：「言不以威武加於遠方也。」</span>迺為佗親冢在真定置守邑，<span class="style7">師古曰：「親謂父母也。」</span>歲時奉祀。召其從昆弟，尊官厚賜寵之。詔丞相平舉可使粵者，平言陸賈先帝時使粵。上召賈為大中大夫，謁者一人為副使，賜佗書曰：「皇帝謹問南粵王，甚苦心勞意。朕，高皇帝側室之子，<span class="style7">師古曰：「言非正嫡所生也。」</span>棄外奉北藩于代，道里遼遠，壅蔽樸愚，未甞致書。<span class="style7">師古曰：「言未得通使於越。」</span>高皇帝棄羣臣，孝惠皇帝即世，高后自臨事，不幸有疾，日進不衰，<span class="style7">師古曰：「言疾病益甚也。」</span>以故誖暴乎治。<span class="style7">師古曰：「誖，乖也，音布內反。」</span>諸呂為變故亂法，不能獨制，迺取它姓子為孝惠皇帝嗣。賴宗廟之靈，功臣之力，誅之已畢。朕以王侯吏不釋之故，<span class="style7">孟康曰：「辭讓帝位不見置也。」</span>不得不立，今即位。乃者聞王遺將軍隆慮侯書，求親昆弟，請罷長沙兩將軍。<span class="style7">師古曰：「佗之昆弟在故鄉者求訪之，而兩將軍將兵擊越者請罷之，以賔附於漢也。言親昆弟者，謂有服屬者也。」</span>朕以王書罷將軍博陽侯，親昆弟在真定者，已遣人存問。脩治先人冢。前日聞王發兵於邊，為寇災不止。當其時長沙苦之，南郡尤甚，雖王之國，庸獨利乎！<span class="style7">師古曰：「言越兵寇邊，長沙、南郡皆厭苦之。而漢軍亦當相拒，方有戰鬬，於越亦非利也。」</span>必多殺士卒，傷良將吏，寡人之妻，孤人之子，獨人父母，得一亡十，朕不忍為也。朕欲定地犬牙相入者，以問吏，吏曰『高皇帝所以介長沙土也』，<span class="style7">師古曰：「介，隔也。」</span>朕不得擅變焉。吏曰：『得王之地不足以為大，得王之財不足以為富，服領以南，王自治之。』<span class="style7">蘇林曰：「山領名也。」如淳曰：「長沙南界也。」</span>雖然，王之號為帝。兩帝並立，亡一乘之使以通其道，是爭也；爭而不讓，仁者不為也。願與王分棄前患，<span class="style7">師古曰：「彼此共棄，故云分。」</span>終今以來，通使如故。<span class="style7">師古曰：「從今通使至於終乆，故云終今以來也。」</span>故使賈馳諭告王朕意，王亦受之，毋為寇災矣。上褚五十衣，中褚三十衣，下褚二十衣，遺王。<span class="style7">師古曰：「以綿裝衣曰褚。上中下者，綿之多少薄厚之差也。褚音竹呂反。」</span>願王聽樂娛憂，存問鄰國。」<span class="style7">師古曰：「謂東越及甌駱等。」</span></p>
<p id="online_toc_15"><a class="gg-link" href="#online_toc_15"></a>陸賈至，南粵王恐，乃頓首謝，願奉明詔，長為藩臣，奉貢職。於是下令國中曰：「吾聞兩雄不俱立，兩賢不並世。漢皇帝賢天子。自今以來，去帝制黃屋左纛。」因為書稱：「蠻夷大長老夫臣佗昧死再拜上書皇帝陛下：老夫故粵吏也，高皇帝幸賜臣佗璽，以為南粵王，使為外臣，時內貢職。<span class="style7">師古曰：「言以時輸入貢職。」</span>孝惠皇帝即位，義不忍絕，所以賜老夫者厚甚。高后自臨用事，近細士，<span class="style7">師古曰：「細士猶言小人也。」</span>信讒臣，別異蠻夷，出令曰：『毋予蠻夷外粵金鐵田器；<span class="style7">師古曰：「言非中國，故云外越。」</span>馬牛羊即予，予牡，毋與牝。』<span class="style7">師古曰：「恐其蕃息。」</span>老夫處辟，馬牛羊齒已長，<span class="style7">師古曰：「辟讀曰僻。齒已長，謂老矣。」</span>自以祭祀不脩，有死罪，使內史藩、中尉高、御史平凡三輩上書謝過，皆不反。又風聞老夫父母墳墓已壞削，<span class="style7">師古曰：「風聞，聞風聲。」</span>兄弟宗族已誅論。吏相與議曰：『今內不得振於漢，外亡以自高異。』<span class="style7">師古曰：「振，起也。」</span>故更號為帝，自帝其國，非敢有害於天下。高皇后聞之大怒，削去南粵之籍，使使不通。老夫竊疑長沙王讒臣，故敢發兵以伐其邊。且南方卑溼，蠻夷中西有西甌，其衆半羸，<span class="style7">師古曰：「羸謂劣弱也。」</span>南面稱王；東有閩粵，其衆數千人，亦稱王；西北有長沙，其半蠻夷，亦稱王。<span class="style7">師古曰：「言長沙之國半雜蠻夷之人。」</span>老夫故敢妄竊帝號，聊以自娛。老夫身定百邑之地，東西南北數千萬里，帶甲百萬有餘，然北面而臣事漢，何也？不敢背先人之故。老夫處粵四十九年，于今抱孫焉。然夙興夜寐，寢不安席，食不甘味，目不視靡曼之色，耳不聽鍾鼓之音者，以不得事漢也。今陛下幸哀憐，復故號，<span class="style7">師古曰：「復音扶目反。」</span>通使漢如故，老夫死骨不腐，改號不敢為帝矣！謹北面因使者獻白璧一雙，翠鳥千，犀角十，紫貝五百，桂蠹一器，<span class="style7">應劭曰：「桂樹中蝎蟲也。」蘇林曰：「漢舊常以獻陵廟，載以赤轂小車。」師古曰：「此蟲食桂，故味辛，而漬之以蜜食之也。蠹音丁故反。」</span>生翠四十雙，孔雀二雙。昧死再拜，以聞皇帝陛下。」</p>
<p id="online_toc_16"><a class="gg-link" href="#online_toc_16"></a>陸賈還報，文帝大說。<span class="style7">師古曰：「說讀曰悅。」</span>遂至孝景時，稱臣遣使入朝請。<span class="style7">師古曰：「請音才性反。」</span>然其居國，竊如故號；其使天子，稱王朝命如諸侯。</p>
<p id="online_toc_17"><a class="gg-link" href="#online_toc_17"></a>至武帝建元四年，佗孫胡為南粵王。立三年，閩粵王郢興兵南擊邊邑。粵使人上書曰：「兩粵俱為藩臣，毋擅興兵相攻擊。今東粵擅興兵侵臣，臣不敢興兵，唯天子詔之。」於是天子多南粵義，<span class="style7">師古曰：「多猶重也。」</span>守職約，<span class="style7">師古曰：「守藩臣之職，而不踰約制。」</span>為興師，遣兩將軍往討閩粵。兵未隃領，閩粵王弟餘善殺郢以降，於是罷兵。</p>
<p id="online_toc_18"><a class="gg-link" href="#online_toc_18"></a>天子使嚴助往諭意，南粵王胡頓首曰：「天子迺興兵誅閩粵，死亡以報德！」遣太子嬰齊入宿衞。謂助曰：「國新被寇，使者行矣。胡方日夜裝入見天子。」助去後，其大臣諫胡曰：「漢興兵誅郢，亦行以驚動南粵。且先王言事天子期毋失禮，要之不可以怵好語入見。<span class="style7">師古曰：「怵，誘也。不可被誘怵以好語而入漢朝也。怵音先聿反。」</span>入見則不得復歸，亡國之勢也。」於是胡稱病，竟不入見。後十餘歲，胡實病甚，太子嬰齊請歸。胡薨，謚曰文王。</p>
<p id="online_toc_19"><a class="gg-link" href="#online_toc_19"></a>嬰齊嗣立，即臧其先武帝、文帝璽。<span class="style7">李竒曰：「去其僭號。」</span>嬰齊在長安時，取邯鄲摎氏女，<span class="style7">師古曰：「摎音居虯反。」</span>生子興。及即位，上書請立摎氏女為后，興為嗣。漢數使使者風諭，<span class="style7">師古曰：「風讀曰諷。諷諭令入朝。」</span>嬰齊猶尚樂擅殺生自恣，懼入見，要以用漢法，比內諸侯，固稱病，遂不入見。遣子次公入宿衞，嬰齊薨，謚為明王。</p>
<p id="online_toc_20"><a class="gg-link" href="#online_toc_20"></a>太子興嗣立，其母為太后，太后自未為嬰齊妻時，曾與霸陵人安國少季通。<span class="style7">師古曰：「姓安國，字少季。」</span>及嬰齊薨後，元鼎四年，漢使安國少季諭王、王太后入朝，令辯士諫大夫終軍等宣其辭，勇士魏臣等輔其決，<span class="style7">師古曰：「助令決策也。」</span>衞尉路博德將兵屯桂陽，待使者。王年少，太后中國人，安國少季往，復與私通，國人頗知之，多不附太后。太后恐亂起，亦欲倚漢威，<span class="style7">師古曰：「倚音於綺反。」</span>勸王及幸臣求內屬。即因使者上書，請比內諸侯，三歲壹朝，除邊關。於是天子許之，賜其丞相呂嘉銀印，及內史、中尉、太傅印，餘得自置。<span class="style7">師古曰：「丞相、內史、中尉、太傅之外，皆任其國自選置，不受漢之印綬。」</span>除其故黥劓刑，用漢法。諸使者皆留填撫之。<span class="style7">師古曰：「填音竹刃反。」</span>王、王太后飭治行裝重資，為入朝具。</p>
<p id="online_toc_21"><a class="gg-link" href="#online_toc_21"></a>相呂嘉年長矣，相三王，宗族官貴為長吏七十餘人，男盡尚王女，女盡嫁王子弟宗室，及蒼梧秦王有連。<span class="style7">孟康曰：「蒼梧，越中王，自名為秦王。連，親婚也。」晉灼曰：「秦王即下趙光也。趙本與秦同姓，故曰秦王。」</span>其居國中甚重，粵人信之，多為耳目者，得衆心愈於王。<span class="style7">師古曰：「愈，勝也。」</span>王之上書，數諫止王，王不聽。有畔心，數稱病不見漢使者。使者注意嘉，埶未能誅。王、王太后亦恐嘉等先事發，欲介使者權謀誅嘉等。<span class="style7">師古曰；「介，恃也。」</span>置酒請使者，大臣皆侍坐飲。嘉弟為將，將卒居宮外。酒行，太后謂嘉：「南粵內屬，國之利，而相君苦不便者，何也？」以激怒使者。使者狐疑相杖，<span class="style7">師古曰：「杖音直亮反。」</span>遂不敢發。嘉見耳目非是，<span class="style7">師古曰：「異於常也。」</span>即趨出。太后怒，欲鏦嘉以矛，<span class="style7">師古曰：「鏦謂撞刺之也，音窻。」</span>王止太后。嘉遂出，介弟兵就舍，<span class="style7">李竒曰：「介，被也。」師古曰：「介，甲也，被甲而自衞也，弟兵即上所云弟將卒居外者。」</span>稱病，不肻見王及使者。迺陰謀作亂，王素亡意誅嘉，嘉知之，以故數月不發。太后獨欲誅嘉等，力又不能。</p>
<p id="online_toc_22"><a class="gg-link" href="#online_toc_22"></a>天子聞之，罪使者怯亡決。又以為王、王太后已附漢，獨呂嘉為亂，不足以興兵，欲使莊參以二千人往。參曰：「以好往，數人足；以武往，二千人亡足以為也。」辭不可，天子罷參兵。郟壯士故濟北相韓千秋奮曰：<span class="style7">師古曰：「潁川郟縣人也。郟音夾。」</span>「以區區粵，又有王應，獨相嘉為害，願得勇士三百人，必斬嘉以報。」於是天子遣千秋與王太后弟摎樂將二千人往。入粵境，呂嘉迺遂反，下令國中曰：「王年少。太后中國人，又與使者亂，專欲內屬，盡持先王寶入獻天子以自媚，多從人，行至長安，虜賣以為僮。取自脫一時利，亡顧趙氏社稷為萬世慮之意。」迺與其弟將卒攻殺太后、王，盡殺漢使者。遣人告蒼梧秦王及其諸郡縣，立明王長男粵妻子術陽侯建德為王。而韓千秋兵之入也，破數小邑。其後粵直開道給食，<span class="style7">師古曰：「縱之令深入，然後誅滅之。」</span>未至番禺四十里，粵以兵擊千秋等，滅之。使人函封漢使節置塞上，好為謾辭謝罪，<span class="style7">師古曰：「謾，誑也，音慢，又音莫連反。」</span>發兵守要害處。於是天子曰：「韓千秋雖亡成功，亦軍鋒之冠。<span class="style7">師古曰：「言最為首也。」</span>封其子延年為成安侯。摎樂，其姊為王太后，首願屬漢，封其子廣德為龒侯。」<span class="style7">晉灼曰：「龒，古龍字。」</span>乃赦天下，曰：「天子微弱，諸侯力政，譏臣不討賊。<span class="style7">師古曰：「力政謂以兵力相加也。譏臣不討賊者，春秋之義。」</span>呂嘉、建德等反，自立晏如，<span class="style7">師古曰：「言自相置立，而心安泰無恐懼。」</span>令粵人及江淮以南樓舩十萬師往討之。」</p>
<p id="online_toc_23"><a class="gg-link" href="#online_toc_23"></a>元鼎五年秋，衞尉路博德為伏波將軍，出桂陽，下湟水；<span class="style7">師古曰：「湟音皇。」</span>主爵都尉楊僕為樓舩將軍，出豫章，下橫浦；故歸義粵侯二人為戈舩、下瀨將軍，<span class="style7">師古曰：「從粵來歸義，而漢封之。」</span>出零陵，或下離水，或抵蒼梧；使馳義侯因巴蜀罪人，發夜郎兵，下牂柯江：咸會番禺。</p>
<p id="online_toc_24"><a class="gg-link" href="#online_toc_24"></a>六年冬，樓舩將軍將精卒先陷尋陿，破石門，得粵舩粟，因推而前，挫粵鋒，以粵數萬人待伏波將軍。伏波將軍將罪人，道遠後期，與樓舩會迺有千餘人，遂俱進。樓舩居前，至番禺，建德、嘉皆城守。樓舩自擇便處，居東南面，伏波居西北面。會暮，樓舩攻敗粵人，縱火燒城。粵素聞伏波，莫，<span class="style7">師古曰：「莫讀曰暮。」</span>不知其兵多少。伏波迺為營，<span class="style7">師古曰：「設營壘以待降者。」</span>遣使招降者，賜印綬，復縱令相招。<span class="style7">師古曰：「來降者即賜以侯印，而放令還，更相招諭之也。」</span>樓舩力攻燒敵，<span class="style7">師古曰：「力，盡力也。」</span>反敺而入伏波營中。<span class="style7">師古曰：「敺與驅同。」</span>遟旦，<span class="style7">師古曰：「遟音丈二反。解在高紀。」</span>城中皆降伏波。呂嘉、建德以夜與其屬數百人亡入海。伏波又問降者，知嘉所之，遣人追。故其校司馬蘇弘得建德，<span class="style7">師古曰：「校之司馬，若今行軍緫管司馬也。」</span>為海常侯；粵郎都稽得嘉，<span class="style7">孟康曰：「越中所自置郎也。」師古曰：「稽音雞。」</span>為臨蔡侯。</p>
<p id="online_toc_25"><a class="gg-link" href="#online_toc_25"></a>蒼梧王趙光與粵王同姓，聞漢兵至，降，為隨桃侯。及粵揭陽令史定降漢，<span class="style7">蘇林曰：「揭音羯。南海縣。」</span>為安道侯。粵將畢取以軍降，為膫侯。<span class="style7">師古曰：「越將姓畢名取也。功臣表膫屬南陽，音來彫反。」</span>粵桂林監居翁<span class="style7">服虔曰：「桂林部監也。姓居名翁。」</span>諭告甌駱四十餘萬口降，為湘城侯。戈舩、下瀨將軍兵及馳義侯所發夜郎兵未下，南粵已平。遂以其地為儋耳、珠崖、南海、蒼梧、鬱林、合浦、交阯、九真、日南九郡。伏波將軍益封。樓舩將軍以推鋒陷堅為將梁侯。</p>
<p id="online_toc_26"><a class="gg-link" href="#online_toc_26"></a>自尉佗王凡五世，九十三歲而亡。</p>
<p id="online_toc_27"><a class="gg-link" href="#online_toc_27"></a>閩粵王無諸及粵東海王搖，其先皆粵王句踐之後也，姓騶氏。秦并天下，廢為君長，以其地為閩中郡。<span class="style7">師古曰：「即今之泉州建安是也。」</span>及諸侯畔秦，無諸、搖率粵歸番陽令吳芮，所謂番君者也，<span class="style7">師古曰：「吳芮號也。番音蒲河反。」</span>從諸侯滅秦。當是時，項羽主命，不王也，<span class="style7">孟康曰：「主號命諸侯，不王無諸、搖等也。」</span>以故不佐楚。漢擊項籍，無諸、搖帥粵人佐漢。漢五年，復立無諸為閩粵王，王閩中故地，都冶。<span class="style7">師古曰：「地名，即侯官縣是也。冶音弋者反。」</span>孝惠三年，舉高帝時粵功，<span class="style7">師古曰：「追論其功。」</span>曰閩君搖功多，其民便附，迺立搖為東海王，都東甌，世號曰東甌王。</p>
<p id="online_toc_28"><a class="gg-link" href="#online_toc_28"></a>后數世，<span class="style7">師古曰：「后與後同，古通用字。」</span>孝景三年，吳王濞反，欲從閩粵，<span class="style7">師古曰：「招粵令從也。」</span>閩粵未肻行，獨東甌從。及吳破，東甌受漢購，殺吳王丹徒，以故得不誅。</p>
<p id="online_toc_29"><a class="gg-link" href="#online_toc_29"></a>吳王子駒亡走閩粵，怨東甌殺其父，常勸閩粵擊東甌。建元三年，閩粵發兵圍東甌，東甌使人告急天子。天子問太尉田蚡，蚡對曰：「粵人相攻擊，固其常，不足以煩中國往救也。」中大夫嚴助詰蚡，言當救。天子遣助發會稽郡兵浮海救之，語具在助傳。漢兵未至，閩粵引兵去。東粵請舉國徙中國，迺悉與衆處江淮之間。</p>
<p id="online_toc_30"><a class="gg-link" href="#online_toc_30"></a>六年，閩粵擊南粵，南粵守天子約，不敢擅發兵，而以聞。上遣大行王恢出豫章，大司農韓安國出會稽，皆為將軍。兵未隃領，閩粵王郢發兵距險。其弟餘善與宗族謀曰：「王以擅發兵，不請，故天子兵來誅。漢兵衆強，即幸勝之，後來益多，<span class="style7">師古曰：「言漢地廣大，兵衆盛強，今雖勝之，後必更來也。」</span>滅國乃止。今殺王以謝天子，天子罷兵，固國完。不聽迺力戰，不勝即亡入海。」皆曰：「善。」即鏦殺王，<span class="style7">師古曰：「鏦音初江反。」</span>使使奉其頭致大行。大行曰：「所為來者，誅王。王頭至，不戰而殞，利莫大焉。」迺以便宜案兵告大司農軍，而使使奉王頭馳報天子。詔罷兩將軍兵，曰：「郢等首惡，獨無諸孫繇君丑不與謀。」<span class="style7">張晏曰：「繇，邑號也。」師古曰：「繇音搖。與讀曰豫。」</span>乃使郎中將立丑為粵繇王，奉閩粵祭祀。</p>
<p id="online_toc_31"><a class="gg-link" href="#online_toc_31"></a>餘善以殺郢，威行國中，民多屬，竊自立為王，繇王不能制。上聞之，為餘善不足復興師，曰：「餘善首誅郢，師得不勞。」因立餘善為東粵王，與繇王並處。</p>
<p id="online_toc_32"><a class="gg-link" href="#online_toc_32"></a>至元鼎五年，南粵反，餘善上書請以卒八千從樓舩擊呂嘉等。兵至揭陽，以海風波為解，<span class="style7">師古曰：「解者，自解說，若今言分疏。」</span>不行，持兩端，陰使南粵。<span class="style7">師古曰：「遣使與相知。」</span>及漢破番禺，樓舩將軍僕上書願請引兵擊東粵。上以士卒勞倦，不許。罷兵，令諸校留屯豫章梅領待命。<span class="style7">師古曰：「聽詔命也。」</span></p>
<p id="online_toc_33"><a class="gg-link" href="#online_toc_33"></a>明年秋，餘善聞樓舩請誅之，漢兵留境，且往，<span class="style7">師古曰：「言兵在境首，恐將來討之。」</span>迺遂發兵距漢道，號將軍騶力等為「吞漢將軍」，入白砂、武林、梅領，殺漢三校尉。是時，漢使大司農張成、故山州侯齒將屯，<span class="style7">師古曰：「齒，城陽恭王子也，舊封山州侯。」</span>不敢擊，卻就便處，<span class="style7">師古曰：「卻，退也，音丘略反。」</span>皆坐畏懦誅。餘善刻「武帝」璽自立，詐其民，為妄言。<span class="style7">師古曰：「妄自尊大也。」</span>上遣橫海將軍韓說出句章，<span class="style7">師古曰：「說讀曰悅。句章，會稽之縣。」</span>浮海從東方往；樓舩將軍僕出武林，<span class="style7">師古曰：「楊僕也。」</span>中尉王溫舒出梅領，粵侯為戈舩、下瀨將軍出如邪、白沙，元封元年冬，咸入東粵。東粵素發兵距嶮，使徇北將軍守武林，敗樓舩軍數校尉，殺長史。樓舩軍卒錢唐榬終古斬徇北將軍，<span class="style7">師古曰：「錢唐，會稽縣也。榬，姓；終古，名也。榬音袁。」</span>為語兒侯。<span class="style7">孟康曰：「越中地也。今吳南亭是。」師古曰：「語字或作篽，或作籞，其音同。」</span>自兵未往。</p>
<p id="online_toc_34"><a class="gg-link" href="#online_toc_34"></a>故粵衍侯吳陽前在漢，漢使歸諭餘善，不聽。及橫海軍至，陽以其邑七百人反，攻粵軍於漢陽。及故粵建成侯敖與繇王居服謀，俱殺餘善，以其衆降橫海軍。封居股為東成侯，萬戶；封敖為開陵侯；<span class="style7">師古曰：「功臣表云開陵侯建成以故東粵建成侯斬餘善侯，二千戶。而此傳云名敖，疑表誤。」</span>封陽為卯石侯，<span class="style7">師古曰：「功臣表作外石，與此不同，疑表誤。」</span>橫海將軍說為按道侯，橫海校尉福為繚嫈侯。<span class="style7">師古曰：「繚音遼。嫈音於耕反。」</span>福者，城陽王子，故為海常侯，坐法失爵，從軍亡功，以宗室故侯。及東粵將多軍，<span class="style7">李竒曰：「多軍，名。」</span>漢兵至，棄軍降，封為無錫侯。故甌駱將左黃同斬西于王，封為下鄜侯。<span class="style7">師古曰：「鄜音郛。」</span></p>
<p id="online_toc_35"><a class="gg-link" href="#online_toc_35"></a>於是天子曰「東粵陿多阻，閩粵悍，數反覆」，<span class="style7">師古曰：「悍，勇也。」</span>詔軍吏皆將其民徙處江淮之間。東粵地遂虛。</p>
<p id="online_toc_36"><a class="gg-link" href="#online_toc_36"></a>朝鮮王滿，燕人。自始燕時，甞略屬真番、朝鮮，<span class="style7">師古曰：「戰國時燕國略得此地。」</span>為置吏築障。<span class="style7">師古曰：「障，所以自障蔽也，音之亮反。」</span>秦滅燕，屬遼東外徼。漢興，為遠難守，復脩遼東故塞，至浿水為界，<span class="style7">師古曰：「浿水在樂浪縣，音普蓋反。」</span>屬燕。燕王盧綰反，入匈奴，滿亡命，聚黨千餘人，椎結蠻夷服而東走出塞，度浿水，居秦故空地上下障，稍伇屬真番、朝鮮蠻夷及故燕、齊亡在者王之，<span class="style7">師古曰：「燕、齊之人亡居此地，及真番、朝鮮蠻夷皆屬滿也。」</span>都王險。<span class="style7">李竒曰：「地名也。」</span></p>
<p id="online_toc_37"><a class="gg-link" href="#online_toc_37"></a>會孝惠、高后天下初定，遼東太守即約滿為外臣，保塞外蠻夷，毋使盜邊；蠻夷君長欲入見天子，勿得禁止。以聞，上許之，以故滿得以兵威財物侵降其旁小邑，真番、臨屯皆來服屬，方數千里。</p>
<p id="online_toc_38"><a class="gg-link" href="#online_toc_38"></a>傳子至孫右渠，<span class="style7">師古曰：「滿死傳子，子死傳孫。右渠者，其孫名也。」</span>所誘漢亡人滋多，<span class="style7">師古曰：「滋，益也。」</span>又未甞入見；<span class="style7">師古曰：「不朝見天子也。」</span>真番、辰國欲上書見天子，又雍閼弗通。<span class="style7">師古曰：「辰謂辰韓之國也。雍讀曰壅。」</span>元封二年，漢使涉何譙諭右渠，<span class="style7">師古曰；「譙，責讓也，音才笑反。」</span>終不肯奉詔。何去至界，臨浿水，使馭刺殺送何者朝鮮裨王長，<span class="style7">師古曰；「長者，裨王名也。送何至浿水，何因刺殺之。」</span>即度水，馳入塞，遂歸報天子曰「殺朝鮮將」。上為其名美，弗詰，拜何為遼東東部都尉。朝鮮怨何，發兵襲攻，殺何。</p>
<p id="online_toc_39"><a class="gg-link" href="#online_toc_39"></a>天子募罪人擊朝鮮。其秋，遣樓舩將軍楊僕從齊浮勃海，兵五萬，左將軍荀彘出遼東，誅右渠。右渠發兵距險。左將軍卒多率遼東士，<span class="style7">如淳曰：「遼東兵多也。」</span>兵先縱，敗散。多還走，坐法斬。<span class="style7">師古曰：「於法合斬。」</span>樓舩將齊兵七千人先至王險。右渠城守，窺知樓舩軍少，即出擊樓舩，樓舩軍敗走。將軍僕失其衆，遁山中十餘日，稍求收散卒，復聚。左將軍擊朝鮮浿水西軍，未能破。</p>
<p id="online_toc_40"><a class="gg-link" href="#online_toc_40"></a>天子為兩將未有利，乃使衞山因兵威往諭右渠。右渠見使者，頓首謝：「願降，恐將詐殺臣；今見信節，請服降。」遣太子入謝，獻馬五千疋，及餽軍糧。<span class="style7">師古曰：「餽亦饋字。」</span>人衆萬餘持兵，方度浿水，使者及左將軍疑其為變，謂太子已服降，宜令人毋持兵。太子亦疑使者左將軍詐之，遂不度浿水，復引歸。山報，天子誅山。</p>
<p id="online_toc_41"><a class="gg-link" href="#online_toc_41"></a>左將軍破浿水上軍，迺前至城下，圍其西北。樓舩亦往會，居城南。右渠遂堅城守，數月未能下。</p>
<p id="online_toc_42"><a class="gg-link" href="#online_toc_42"></a>左將軍素侍中，幸，<span class="style7">師古曰：「親幸於天子。」</span>將燕代卒，悍，乘勝，軍多驕。樓舩將齊卒，入海已多敗亡，其先與右渠戰，困辱亡卒，卒皆恐，將心慙，其圍右渠，常持和節。左將軍急擊之，朝鮮大臣迺陰間使人私約降樓舩，<span class="style7">師古曰：「與樓舩為要約而請降。」</span>往來言，尚未肻決。左將軍數與樓舩期戰，樓舩欲就其約，不會。左將軍亦使人求間隙降下朝鮮，不肻，心附樓舩。以故兩將不相得。左將軍心意樓舩前有失軍罪，<span class="style7">師古曰：「意，疑也。」</span>今與朝鮮和善而又不降，疑其有反計，未敢發。天子曰：「將率不能前，乃使衞山諭降右渠，不能顓決，與左將軍相誤，卒沮約。<span class="style7">師古曰：「顓與專同。卒，終也。沮，壞也。」</span>今兩將圍城又乖異，以故乆不決。」使故濟南太守公孫遂往正之，有便宜得以從事。遂至，左將軍曰：「朝鮮當下乆矣，不下者，樓舩數期不會。」具以素所意告遂曰：「今如此不取，恐為大害，非獨樓舩，又且與朝鮮共滅吾軍。」遂亦以為然，而以節召樓舩將軍入左將軍軍計事，即今左將軍戲下執縛樓舩將軍，<span class="style7">師古曰：「戲讀與麾同。」</span>并其軍。以報，天子許遂。</p>
<p id="online_toc_43"><a class="gg-link" href="#online_toc_43"></a>左將軍已并兩軍，即急擊朝鮮。朝鮮相路人、相韓陶、尼谿相參、將軍王唊相與謀曰：<span class="style7">應劭曰：「凡五人也，戎狄不知官紀，故皆稱相。」師古曰：「相路人一也，相韓陶二也，尼谿相參三也，將軍王唊四也。應氏乃云五人，誤讀為句，謂尼谿人名，失之矣。不當尋下文乎？唊音頰。」</span>「始欲降樓舩，樓舩今執，獨左將軍并將，戰益急，恐不能與，<span class="style7">如淳曰：「不能與左將軍相持也。」師古曰：「此說非也。不能與猶言不如也。」</span>王又不肻降。」陶、唊路人皆亡降漢。路人道死。元封三年夏，尼谿相參迺使人殺朝鮮王右渠來降。王險城未下，故右渠之大臣成已又反，復攻吏。左將軍使右渠子長、<span class="style7">師古曰：「右渠之子名長。」</span>降相路人子最，<span class="style7">師古曰：「相路人前已降漢而死於道，故謂之降相。最者，其子名。」</span>告諭其民，誅成已。故遂定朝鮮為真番、臨屯、樂浪、玄菟四郡。封參為澅清侯，<span class="style7">師古曰：「澅音獲。」</span>陶為秋苴侯，<span class="style7">晉灼曰：「功臣表秋苴屬勃海。」師古曰：「苴音千餘反。」</span>唊為平州侯，長為幾侯。最以父死頗有功，為沮陽侯。左將軍徵至，坐爭功相嫉乖計，棄市。樓舩將軍亦坐兵至列口當待左將軍，<span class="style7">蘇林曰：「列口，縣名也。度海先得之。」</span>擅先縱，失亡多，當誅，贖為庶人。</p>
<p id="online_toc_44"><a class="gg-link" href="#online_toc_44"></a>贊曰：楚、粵之先，歷世有土。及周之衰，楚地方五千里，而句踐亦以粵伯。<span class="style7">師古曰；「伯讀曰霸。」</span>秦滅諸侯，唯楚尚有滇王。漢誅西南夷，獨滇復寵。及東粵滅國遷衆，繇王居股等猶為萬戶侯。三方之開，皆自好事之臣。故西南夷發於唐蒙、司馬相如，兩粵起嚴助、朱買臣，朝鮮由涉何。遭世富盛，動能成功，然已勤矣。<span class="style7">師古曰：「已，甚也。言其事甚勤勞。」</span>追觀太宗填撫尉佗，<span class="style7">師古曰：「言文帝以恩德安撫之也。填音竹刃反。」</span>豈古所謂「招攜以禮，懷遠以德」者哉！<span class="style7">師古曰；「春秋左氏傳僖七年諸侯盟于甯母，管仲言於齊侯曰：『臣聞之，招攜以禮，懷遠以德。』攜謂離貳者也。懷，來也。言有離貳者則招集之，恃險遠者則懷來之也。故贊引之。」</span></p>
<hr/>
</div>
<!-- end .main --></div>
<!-- end #main --></div>
</div>
</body></html>