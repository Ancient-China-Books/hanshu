<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>

<meta content="width=device-width, initial-scale=1" name="viewport"/>
<title id="toc_1">二十四史-漢書-卷九十九下‧王莽傳第六十九下</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>

</head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷九十九下・王莽傳第六十九下</h1>
<hr/>
<p>四年五月，莽曰：「保成師友祭酒唐林、故諫議祭酒琅邪紀逡，<span class="style7">師古曰：「逡音千旬反，字或從彳，其音同耳。」</span>孝弟忠恕，敬上愛下，博通舊聞，德行醇備，至於黃髮，<span class="style7">師古曰：「黃髮，老稱，謂白髮盡落，更生黃者。」</span>靡有愆失。其封林為建德侯，逡為封德侯，位皆特進，見禮如三公。<span class="style7">師古曰：「朝見之禮。」</span>賜弟一區，錢三百萬，授几杖焉。」</p>
<p>六月，更授諸侯茅土於明堂，曰：「予制作地理，建封五等，考之經蓺，合之傳記，通於義理，論之思之，至於再三，自始建國之元以來九年于茲，迺今定矣。予親設文石之平，陳菁茅四色之土，<span class="style7">師古曰：「尚書禹貢『苞匭菁茅』，儒者以為菁，菜名也，茅，三脊茅也。而莽此言以菁茅為一物，則是謂善茅為菁茅也。土有五色，而此云四者，中央之土不以封也。菁音精。」</span>欽告于岱宗泰社后土、先祖先妣，以班授之。<span class="style7">師古曰：「欽，敬也。班，布也。」</span>各就厥國，養牧民人，用成功業。其在緣邊，若江南，非詔所召，遣侍于帝城者，納言掌貨大夫且調都內故錢，予其祿，<span class="style7">師古曰：「調謂發取之，音徒釣反。次下亦同。」</span>公歲八十萬，侯伯四十萬，子男二十萬。」然復不能盡得。莽好空言，慕古法，多封爵人，性實遴嗇，<span class="style7">師古曰：「遴讀與吝同。」</span>託以地理未定，故且先賦茅土，用慰喜封者。</p>
<p>是歲，復明六筦之令。每一筦下，為設科條防禁，犯者罪至死，吏民抵罪者浸衆。又一切調上公以下諸有奴婢者，率一口出錢三千六百，天下愈愁，盜賊起。納言馮常以六筦諫，莽大怒，免常官。置執法左右刺姦。選用能吏侯霸等分督六尉、六隊，<span class="style7">師古曰：「督，察也。隊音遂。」</span>如漢刺史，與三公士郡一人從事。</p>
<p>臨淮瓜田儀等為盜賊，依阻會稽長州，<span class="style7">服虔曰：「姓瓜田，名儀。」師古曰：「長州即枚乘所云長州之苑。」</span>琅邪女子呂母亦起。初，呂母子為縣吏，為宰所冤殺。<span class="style7">師古曰：「宰，縣令。」</span>母散家財，以酤酒買兵弩，<span class="style7">師古曰：「酤音姑。」</span>陰厚貧窮少年，得百餘人，遂攻海曲縣，殺其宰以祭子墓。引兵入海，其衆浸多，後皆萬數。莽遣使者即赦盜賊，還言「盜賊解，輒復合。問其故，皆曰愁法禁煩苛，不得舉手。力作所得，不足以給貢稅。閉門自守，又坐鄰伍鑄錢挾銅，姦吏因以愁民。民窮，悉起為盜賊。」莽大怒，免之。其或順指，言「民驕黠當誅」，及言「時運適然，且滅不乆」，莽說，<span class="style7">師古曰：「說讀曰悅。」</span>輒遷之。</p>
<p>是歲八月，莽親之南郊，鑄作威斗。威斗者，以五石銅為之，<span class="style7">李竒曰：「以五色藥石及銅為之。」蘇林曰：「以五色銅礦冶之。」師古曰：「李說是也。若今作鍮石之為。」</span>若北斗，長二尺五寸，欲以厭勝衆兵。<span class="style7">師古曰：「厭音一葉反。」</span>旣成，令司命負之，莽出在前，入在御旁。鑄斗日，大寒，百官人馬有凍死者。</p>
<p>五年正月朔，北軍南門災。</p>
<p>以大司馬司允費興為荊州牧，見，問到部方略，興對曰：「荊、楊之民率依阻山澤，以漁采為業。<span class="style7">師古曰：「漁謂捕魚也。采謂采取蔬果之屬。」</span>閒者，國張六筦，稅山澤，妨奪民之利，連年久旱，百姓飢窮，故為盜賊。興到部，欲令明曉告盜賊歸田里，假貸犂牛種食，<span class="style7">師古曰：「貸音土戴反。」</span>闊其租賦，<span class="style7">師古曰：「闊，寬也。」</span>幾可以解釋安集。」<span class="style7">師古曰：「幾讀曰兾。」</span>莽怒，免興官。</p>
<p>天下吏以不得奉祿，並為姦利，郡尹縣宰家累千金。莽下詔曰：「詳考始建國二年胡虜猾夏以來，諸軍吏及緣邊吏大夫以上為姦利增產致富者，收其家所有財產五分之四，以助邊急。」公府士馳傳天下，考覆貪饕，<span class="style7">師古曰：「傳音張戀反。饕音吐高反。」</span>開吏告其將，奴婢告其主，幾以禁姦，<span class="style7">師古曰：「幾讀曰兾。」</span>姦愈甚。</p>
<p>皇孫功崇公宗坐自畫容貌，被服天子衣冠，刻印三：一曰「維祉冠存己夏處南山臧薄冰」，<span class="style7">文穎曰：「祉，福祚也。冠存己，欲襲代也。」應劭曰：「夏處南山，就陰涼也。臧薄冰，亦以除暑也。」</span>二曰「肅聖寶繼」，<span class="style7">應劭曰：「莽自謂承聖舜後，能肅敬，得天寶龜以立。宗欲繼其緒。」</span>三曰「德封昌圖」。<span class="style7">蘇林曰：「宗自言以德見封，當遂昌熾，受天下圖籍。」</span>又宗舅呂寬家前徙合浦，私與宗通，發覺按驗，宗自殺。莽曰：「宗屬為皇孫，爵為上公，知寬等叛逆族類，而與交通；刻銅印三，文意甚害，不知厭足，窺欲非望。春秋之義，『君親毋將，將而誅焉。』<span class="style7">師古曰：「春秋公羊傳之辭也。以公子牙將為殺逆而誅之，故云然也。親謂父母也。」</span>迷惑失道，自取此辜，烏呼哀哉！宗本名會宗，以制作去二名，今復名會宗。貶厥爵，改厥號，賜謚為功崇繆伯，以諸伯之禮葬于故同穀城郡。」<span class="style7">師古曰：「同者，宗所封一同之地。」</span>宗姊妨為衞將軍王興夫人，祝詛姑，殺婢以絕口。事發覺，莽使中常侍䠠惲責問妨，<span class="style7">師古曰：「䠠音帶，又音徒蓋反。」</span>并以責興，皆自殺。事連及司命孔仁妻，亦自殺。仁見莽免冠謝，莽使尚書劾仁：「乘乾車，駕巛馬，左蒼龍，右白虎，前朱雀，後玄武，右杖威節，左負威斗，號曰赤星，非以驕仁，迺以尊新室之威命也。仁擅免天文冠，大不敬。」有詔勿劾，更易新冠。其好怪如此。<span class="style7">師古曰：「言莽性好為鬼神怪異之事。」</span></p>
<p>以直道侯王涉為衞將軍。涉者，曲陽侯根子也。根，成帝世為大司馬，薦莽自代，莽恩之，<span class="style7">師古曰：「懷其舊恩也。」</span>以為曲陽非令稱，<span class="style7">師古曰：「令，善也。曲陽之名，非善稱也。」</span>乃追謚根曰直道讓公，涉嗣其爵。</p>
<p>是歲，赤眉力子都、樊崇等以飢饉相聚，起於琅邪，轉鈔掠，衆皆萬數。遣使者發郡國兵擊之，不能克。</p>
<p>六年春，莽見盜賊多，乃令太史推三萬六千歲歷紀，六歲一改元，布天下。下書曰：「紫閣圖曰『太一、黃帝皆僊上天，<span class="style7">師古曰：「僊，古仙字。上，升也。」</span>張樂崑崙虔山之上。後世聖主得瑞者，當張樂秦終南山之上。』<span class="style7">服虔曰：「長安南山，詩所謂終南，故秦地，故言秦也。」</span>予之不敏，奉行未明，乃今諭矣。復以寧始將軍為更始將軍，以順符命。易不云乎？『日新之謂盛德，生生之謂易。』<span class="style7">李竒曰：「易道生諸當生者也。」師古曰：「下繫之辭。體化合變，故曰日新。」</span>予其饗哉！」欲以誑燿百姓，銷解盜賊。衆皆笑之。</p>
<p>初獻新樂於明堂、太廟。羣臣始冠麟韋之弁。<span class="style7">李竒曰：「鹿皮冠。」</span>或聞其樂聲，曰：「清厲而哀，非興國之聲也。」</p>
<p>是時，關東飢旱數年，力子都等黨衆寖多。<span class="style7">師古曰：「寖，漸也。」</span>更始將軍廉丹擊益州不能克，徵還。更遣復位後大司馬護軍郭興、庸部牧李曅擊蠻夷若豆等，太傅犧叔士孫喜清潔江湖之盜賊。而匈奴寇邊甚。莽乃大募天下丁男及死罪囚、吏民奴，名曰豬突豨勇，以為銳卒。一切稅天下吏民，訾三十取一，縑帛皆輸長安。令公卿以下至郡縣黃綬皆保養軍馬，<span class="style7">師古曰：「保者，言不許其有死失。」</span>多少各以秩為差。又博募有竒技術可以攻匈奴者，將待以不次之位。言便宜者以萬數：或言能度水不用舟楫，<span class="style7">師古曰：「楫，所以刺舟也，音集，其字從木。」</span>連馬接騎，濟百萬師；或言不持斗糧，服食藥物，三軍不飢；或言能飛，一日千里，可窺匈奴。莽輒試之，取大鳥翮為兩翼，<span class="style7">師古曰：「羽本曰翮，音胡隔反。」</span>頭與身皆著毛，通引環紐，飛數百步墮。莽知其不可用，苟欲獲其名，皆拜為理軍，賜以車馬，待發。</p>
<p>初，匈奴右骨都侯須卜當，其妻王昭君女也，甞內附。莽遣昭君兄子和親侯王歙誘呼當至塞下，脅將詣長安，強立以為須卜善于後安公。<span class="style7">師古曰：「善于者，匈奴之號也。後安公者，中國之爵。兩加之。」</span>始欲誘迎當，大司馬嚴尤諫曰：「當在匈奴右部，兵不侵邊，單于動靜，輒語中國，此方面之大助也。于今迎當置長安槀街，<span class="style7">師古曰：「槀街，蠻夷館所在也，解在陳湯傳。槀音工早反。」</span>一胡人耳，不如在匈奴有益。」莽不聽。旣得當，欲遣尤與廉丹擊匈奴，皆賜姓徵氏，號二徵將軍，當誅單于輿而立當代之。<span class="style7">師古曰：「輿者，時見為單于之名。」</span>出車城西橫厩，未發。尤素有智略，非莽攻伐四夷，數諫不從，著古名將樂毅、白起不用之意及言邊事凡三篇，奏以風諫莽。<span class="style7">師古曰：「風讀曰諷。」</span>及當出廷議，尤固言匈奴可且以為後，先憂山東盜賊。莽大怒，乃策尤曰：「視事四年，蠻夷猾夏不能遏絕，寇賊姦宄不能殄滅，不畏天威，不用詔命，皃佷自臧，持必不移，<span class="style7">師古曰：「皃，古貌字也。貌佷，言其佷戾見於容貌也。臧，善也。自以為善，而固持其所見，不可移易。」</span>懷執異心，非沮軍議。<span class="style7">師古曰：「沮，壞也，音材汝反。」</span>未忍致于理，其上大司馬武建伯印韍，<span class="style7">師古曰：「韍者，印之組。」</span>歸故郡。」以降符伯董忠為大司馬。</p>
<p>翼平連率田況奏郡縣訾民不實，<span class="style7">師古曰：「舉百姓貲財，不以實數。」</span>莽復三十稅一。以況忠言憂國，進爵為伯，賜錢二百萬。衆庶皆詈之。青、徐民多弃鄉里流亡，老弱死道路，壯者入賊中。</p>
<p>夙夜連率韓博上言：「有竒士，長丈，大十圍，來至臣府，曰欲奮擊胡虜。自謂巨毋霸，出於蓬萊東南，五城西北昭如海瀕，<span class="style7">師古曰：「昭如，海名也。瀕，涯也，音頻，又音賔。」</span>軺車不能載，三馬不能勝。即日以大車四馬，建虎旗，載霸詣闕。霸卧則枕鼓，以鐵箸食，此皇天所以輔新室也。願陛下作大甲高車，賁育之衣，遣大將一人與虎賁百人迎之於道。京師門戶不容者，開高大之，以視百蠻，<span class="style7">晉灼曰：「視音曰示。」</span>鎮安天下。」博意欲以風莽。<span class="style7">晉灼曰：「諷言毋得篡盜而霸。」</span>莽聞惡之，留霸在所新豐，<span class="style7">師古曰：「在所，謂其見到之處。」</span>更其姓曰巨母氏，謂因文母太后而霸王符也。<span class="style7">師古曰：「莽字巨君，若言文母出此人，使我致霸王。」</span>徵博下獄，以非所宜言，弃市。</p>
<p>明年改元曰地皇，從三萬六千歲歷號也。</p>
<p>地皇元年正月乙未，赦天下。下書曰：「方出軍行師，敢有趨讙犯法者，輒論斬，毋須時，<span class="style7">師古曰：「趨讙，謂趨走而讙譁也。須，待也。」</span>盡歲止。」<span class="style7">師古曰：「至此歲盡而止。」</span>於是春夏斬人都市，百姓震懼，道路以目。</p>
<p>二月壬申，日正黑。莽惡之，下書曰：「迺者日中見昧，陰薄陽，黑氣為變，百姓莫不驚怪。兆域大將軍王匡遣吏考問上變事者，欲蔽上之明，是以適見于天，<span class="style7">師古曰：「適音謫。謫，責也，音徒厄反。見音胡電反。」</span>以正于理，塞大異焉。」</p>
<p>莽見四方盜賊多，復欲厭之，<span class="style7">師古曰：「厭音一葉反。」</span>又下書曰：「予之皇初祖考黃帝定天下，將兵為上將軍，建華蓋，立斗獻，<span class="style7">師古曰：「獻音犧。謂斗魁及杓末，如勺之形也。」</span>內設大將，外置大司馬五人，大將軍二十五人，偏將軍百二十五人，裨將軍千二百五十人，校尉萬二千五百人，司馬三萬七千五百人，候十一萬二千五百人，當百一十二萬五千人，<span class="style7">晉灼曰：「當亦官名也。」師古曰：「當百，官名，百非其數。」</span>士吏四十五萬人，士千三百五十萬人，<span class="style7">晉灼曰：「自五大司馬至此皆以五乘之也。」師古曰：「晉說非也。從上計之，或五或十，或兩或三。」</span>應恊於易『弧矢之利，以威天下』。<span class="style7">師古曰：「易下繫辭曰：『弦木為弧，剡木為矢，弧矢之利，以威天下。』言所立將率，以合此意。木弓曰弧。」</span>予受符命之文，稽前人，將條備焉。」<span class="style7">師古曰：「稽，考也，考法於前人也。」</span>於是置前後左右中大司馬之位，賜諸州牧號為大將軍，郡卒正、連帥、大尹為偏將軍，屬令長裨將軍，縣宰為校尉。乘傳使者經歷郡國，<span class="style7">師古曰：「傳音張戀反。次下亦同。」</span>日且十輩，倉無見穀以給，<span class="style7">師古曰：「見謂見在也。」</span>傳車馬不能足，賦取道中車馬，<span class="style7">師古曰：「於道中行者，即執取之，以充事也。」</span>取辦於民。</p>
<p>七月，大風毀王路堂。復下書曰：「乃壬午餔時，有列風雷雨發屋折木之變，<span class="style7">師古曰：「列風，暴列之風。」</span>予甚弁焉，<span class="style7">師古曰：「弁，疾也。一曰弁，撫手也，言驚懼也。」</span>予甚栗焉，予甚恐焉。伏念一旬，迷迺解矣。<span class="style7">師古曰：「先言列風雷雨，後言迷乃解矣，蓋取舜『納于大麓，列風雷雨不迷』以為言也。」</span>昔符命文立安為新遷王，<span class="style7">服虔曰：「安，莽第三子也。遷音仙。莽改汝南新蔡曰新遷。」師古曰：「遷猶僊耳，不勞假借音。」</span>臨國雒陽，為統義陽王。是時予在攝假，謙不敢當，而以為公。其後金匱文至，議者皆曰：『臨國雒陽為統，謂據土中為新室統也，宜為皇太子。』自此後，臨久病，雖瘳不平，朝見挈茵輿行。<span class="style7">服虔曰：「有疾以執茵輿之行也。」晉灼曰：「漢儀注皇后、倢伃乘輦，餘者以茵，四人舉以行。豈今之板輿而鋪茵乎？」師古曰：「晉說非也。此直謂坐茵褥之上，而令四人對舉茵之四角，輿而行，何謂板輿乎？」</span>見王路堂者，張於西廂及後閣更衣中，<span class="style7">李竒曰：「張，帳也。」晉灼曰：「更衣中，謂朝賀易衣服處，室屋名也。」</span>又以皇后被疾，臨且去本就舍，妃妾在東永巷。<span class="style7">師古曰：「言臨侍疾，故去其本所居，而來就此止息，是以妃妾在東永巷也。」</span>壬午，列風毀王路西廂及後閣更衣中室。昭寧堂池東南榆樹大十圍，東僵，擊東閣，閣即東永巷之西垣也。皆破折瓦壞，發屋拔木，予甚驚焉。又候官奏月犯心前星，厥有占，予甚憂之。伏念紫閣圖文，太一、黃帝皆得瑞以僊，後世裦主當登終南山。<span class="style7">李竒曰：「裦主，大主也。」</span>所謂新遷王者，乃太一新遷之後也。<span class="style7">服虔曰：「太一、黃帝欲令安追繼其後也。」</span>統義陽王乃用五統以禮義登陽上遷之後也。臨有兄而稱太子，名不正。宣尼公曰：『名不正，則言不順，至於刑罰不中，民無錯手足。』<span class="style7">師古曰：「論語載孔子對子路之言。錯，安置也，音千故反。莽追謚孔子為襃成宣尼公。」</span>惟即位以來，陰陽未和，風雨不時，數遇枯旱蝗螟為災，穀稼鮮耗，<span class="style7">師古曰：「鮮，少也。耗，虛也。鮮音先踐反。耗音火到反。」</span>百姓苦飢，蠻夷猾夏，寇賊姦宄，人民正營，<span class="style7">師古曰：「正營，惶恐不安之意也。正音征。」</span>無所錯手足。深惟厥咎，在名不正焉。其立安為新遷王，臨為統義陽王，幾以保全二子，<span class="style7">師古曰：「幾讀曰兾。」</span>子孫千億，外攘四夷，內安中國焉。」</p>
<p>是月，杜陵便殿乘輿虎文衣廢臧在室匣中者出，<span class="style7">師古曰：「匣，匱也，音狎。」</span>自樹立外堂上，<span class="style7">師古曰：「樹，豎也。」</span>良乆乃委地。吏卒見者以聞，莽惡之，下書曰：「寶黃厮赤，<span class="style7">服虔曰：「以黃為寶，自用其行氣也。厮赤，厮役賤者皆衣赤，賤漢行也。」</span>其令郎從官皆衣絳。」</p>
<p>望氣為數者多言有土功象，莽又見四方盜賊多，欲視為自安能建萬世之基者，<span class="style7">師古曰：「視音示。」</span>乃下書曰：「予受命遭陽九之戹，百六之會，府帑空虛，百姓匱乏，宗廟未脩，且祫祭於明堂太廟，夙夜永念，非敢寧息。深惟吉昌莫良於今年，予乃卜波水之北，郎池之南，惟玉食。<span class="style7">劉德曰：「長安南也。」晉灼曰：「黃圖波、浪，二水名也，在甘泉苑中。」師古曰：「晉說非也。黃圖有西波池、郎池，皆在石城南上林中。玉食，謂龜為玉兆之文而墨食也。波音彼皮反。」</span>予又卜金水之南，明堂之西，亦惟玉食。予將親築焉。」於是遂營長安城南，<span class="style7">師古曰：「蓋所謂金水之南，明堂之西。」</span>提封百頃。九月甲申，莽立載行視，<span class="style7">師古曰：「立載謂立而乘車也。行音下更反。」</span>親舉築三下。司徒王尋、大司空王邑持節，及侍中常侍執法杜林等數十人將作。<span class="style7">師古曰：「將領築作之人。」</span>崔發、張邯說莽曰：「德盛者文縟，<span class="style7">師古曰：「文，禮文也。縟，繁也，音辱。」</span>宜崇其制度，宣視海內，<span class="style7">師古曰：「視讀曰示。」</span>且令萬世之後無以復加也。」莽乃博徵天下工匠諸圖畫，以望法度筭，及吏民以義入錢穀助作者，駱驛道路。<span class="style7">師古曰：「駱驛，言不絕。」</span>壞徹城西苑中建章、承光、包陽、大臺、儲元宮及平樂、當路、陽祿館，凡十餘所，<span class="style7">師古曰：「自建章以下至陽祿，皆上林苑中館。」</span>取其材瓦，以起九廟。是月，大雨六十餘日。令民入米六百斛為郎，其郎吏增秩賜爵至附城。九廟：一曰黃帝太初祖廟，二曰帝虞始祖昭廟，三曰陳胡王統祖穆廟，四曰齊敬王世祖昭廟，五曰濟北愍王王祖穆廟，凡五廟不墮云；<span class="style7">師古曰：「墮，毀也，音火規反。」</span>六曰濟南伯王尊禰昭廟，七曰元城孺王尊禰穆廟，八曰陽平頃王戚禰昭廟，九曰新都顯王戚禰穆廟。殿皆重屋。太初祖廟東西南北各四十丈，高十七丈，餘廟半之。為銅薄櫨，<span class="style7">師古曰：「薄櫨，柱上枅，即今所謂楷也。櫨音盧。」</span>飾以金銀琱文，<span class="style7">師古曰：「琱字與彫同。」</span>窮極百工之巧。帶高增下，<span class="style7">師古曰：「本因高地而建立之，其旁下者更增築。」</span>功費數百鉅萬，卒徒死者萬數。</p>
<p>鉅鹿男子馬適求等謀舉燕趙兵以誅莽，<span class="style7">師古曰：「馬適，姓也。求，名也。」</span>大司空士王丹發覺以聞。莽遣三公大夫逮治黨與，<span class="style7">師古曰：「逮，逮捕之也。已解於上。」</span>連及郡國豪傑數千人，皆誅死。封丹為輔國侯。</p>
<p>自莽為不順時令，百姓怨恨，莽猶安之，又下書曰：「惟設此壹切之法以來，常安六鄉巨邑之都，枹鼓稀鳴，<span class="style7">師古曰：「巨，大也。枹，所以擊鼓者也，音孚，其字從木。」</span>盜賊衰少，百姓安土，歲以有年，此乃立權之力也。今胡虜未滅誅，蠻僰未絕焚，江湖海澤麻沸，<span class="style7">師古曰：「麻沸，言如亂麻而沸涌。」</span>盜賊未盡破殄，又興奉宗廟社稷之大作，民衆動搖。今復壹切行此令，盡二年止之，以全元元，救愚姦。」</p>
<p>是歲，罷大小錢，更行貨布，長二寸五分，廣一寸，直貨錢二十五。貨錢徑一寸，重五銖，枚直一。兩品竝行。敢盜鑄錢及偏行布貨，伍人知不發舉，皆沒入為官奴婢。<span class="style7">師古曰：「伍人，同伍之人，若今伍保者也。」</span></p>
<p>太傅平晏死，以予虞唐尊為太傅。尊曰：「國虛民貧，咎在奢泰。」乃身短衣小褏，乘牡馬柴車，<span class="style7">師古曰：「柴車即棧車。」</span>藉槀，瓦器，<span class="style7">師古曰：「藉槀，去蒲蒻也。瓦器，以瓦為食器。」</span>又以歷遺公卿。<span class="style7">師古曰：「以瓦器盛食，遺公卿也。」</span>出見男女不異路者，尊自下車，以象刑赭幡汙染其衣。<span class="style7">師古曰：「赭幡，以赭汁漬巾幡。」</span>莽聞而說之，<span class="style7">師古曰：「說讀曰悅。」</span>下詔申敕公卿思與厥齊。<span class="style7">師古曰：「令與尊同此操行也。論語稱孔子曰：『見賢思齊』，故莽云然。」</span>封尊為平化侯。</p>
<p>是時，南郡張霸、江夏羊牧、王匡等起雲杜綠林，號曰下江兵，<span class="style7">晉灼曰：「本起江夏雲杜縣，後分西上，入南郡，屯藍田，故號下江兵也。」</span>衆皆萬餘人。武功中水鄉民三舍墊為池。<span class="style7">師古曰：「墊，陷也，音丁念反。」</span></p>
<p>二年正月，以州牧位三公，刺舉怠解，<span class="style7">師古曰：「解讀曰懈。」</span>更置牧監副，秩元士，冠法冠，行事如漢刺史。</p>
<p>是月，莽妻死，謚曰孝睦皇后，葬渭陵長壽園西，令永侍文母，名陵曰億年。初莽妻以莽數殺其子，涕泣失明，莽令太子臨居中養焉。莽妻旁侍者原碧，莽幸之。後臨亦通焉，恐事泄，謀共殺莽。臨妻愔，國師公女，<span class="style7">師古曰：「愔音一尋反。」</span>能為星，語臨宮中且有白衣會。臨喜，以為所謀且成。後貶為統義陽王，出在外第，愈憂恐。會莽妻病困，臨予書曰：「上於子孫至嚴，前長孫、中孫年俱三十而死。<span class="style7">師古曰：「中讀曰仲。」</span>今臣臨復適三十，誠恐一旦不保中室，則不知死命所在！」<span class="style7">李竒曰：「中室，臨之母也。」晉灼曰：「長樂宮中殿也。」師古曰：「二說皆非也。中室，室中也。臨自言欲於室中自保全，不可得耳。」</span>莽候妻疾，見其書，大怒，疑臨有惡意，不令得會喪。旣葬，收原碧等考問，具服姦、謀殺狀。莽欲祕之，使殺案事使者司命從事，埋獄中，家不知所在。賜臨藥，臨不肯飲，自刺死。使侍中票騎將軍同說侯林賜魂衣璽韍，<span class="style7">師古曰：「說讀曰悅。」</span>策書曰：「符命文立臨為統義陽王，此言新室即位三萬六千歲後，為臨之後者乃當龍陽而起。前過聽議者，以臨為太子，有列風之變，輒順符命，立為統義陽王。在此之前，自此之後，不作信順，弗蒙厥佑，夭年隕命，嗚呼哀哉！迹行賜謚，謚曰繆王。」又詔國師公：「臨本不知星，事從愔起。」愔亦自殺。</p>
<p>是月，新遷王安病死。初，莽為侯就國時，幸侍者增秩、懷能、開明。懷能生男興，增秩生男匡、女曅，開明生女捷，皆留新都國，以其不明故也。<span class="style7">師古曰：「言侍者或與外人私通所生子女，不可分明也。」</span>及安疾甚，莽自病無子，為安作奏，使上言：「興等母雖微賤，屬猶皇子，不可以弃。」章視羣公，<span class="style7">師古曰：「視讀曰示。以所上之章遍示之。」</span>皆曰：「安友于兄弟，<span class="style7">師古曰：「友，愛也。善兄弟曰友。」</span>宜及春夏加封爵。」於是以王車遣使者迎興等，封興為功脩公，匡為功建公，曅為睦脩任，捷為睦逮任。孫公明公壽病死，旬月四喪焉。莽壞漢孝武、孝昭廟，分葬子孫其中。</p>
<p>魏成大尹李焉與卜者王況謀，況謂焉曰：「新室即位以來，民田奴婢不得賣買，數改錢貨，徵發煩數，軍旅騷動，四夷竝侵，百姓怨恨，盜賊竝起，漢家當復興。君姓李，李者徵，徵火也，<span class="style7">師古曰：「徵音竹里反。」</span>當為漢輔。」因為焉作讖書，言「文帝發忿，居地下趣軍，<span class="style7">師古曰：「趣讀曰促。」</span>北告匈奴，南告越人。江中劉信，執敵報怨，復續古先，四年當發軍。江湖有盜，自稱樊王，姓為劉氏，萬人成行，<span class="style7">師古曰：「行音胡郎反。」</span>不受赦令，欲動秦、雒陽。十一年當相攻，太白楊光，歲星入東井，其號當行。」<span class="style7">師古曰：「號謂號令也。」</span>又言莽大臣吉凶，各有日期。會合十餘萬言。焉令吏寫其書，吏亡告之。莽遣使者即捕焉，獄治皆死。</p>
<p>三輔盜賊麻起，<span class="style7">師古曰：「言起者如亂麻也。」</span>乃置捕盜都尉官，令執法謁者追擊長安中，建鳴鼓攻賊幡，而使者隨其後。遣太師犧仲景尚、更始將軍護軍王黨將兵擊青、徐，國師和仲曹放助郭興擊句町。轉天下穀幣詣西河、五原、朔方、漁陽，每一郡以百萬數，欲以擊匈奴。</p>
<p>秋，隕霜殺菽，關東大飢，蝗。</p>
<p>民犯鑄錢，伍人相坐，沒入為官奴婢。其男子檻車，兒女子步，以鐵鎖琅當其頸，傳詣鍾官，以十萬數。<span class="style7">師古曰：「琅當，長鎖也。鍾官，主鑄錢之官也。」</span>到者易其夫婦，<span class="style7">師古曰：「改相配匹，不依其舊也。」</span>愁苦死者什六七。孫喜、景尚、曹放等擊賊不能克，軍師放縱，百姓重困。<span class="style7">師古曰：「重音直用反。」</span></p>
<p>莽以王況讖言荊楚當興，李氏為輔，欲厭之，<span class="style7">師古曰：「厭音一葉反。」</span>迺拜侍中掌牧大夫李棽為大將軍、楊州牧，賜名聖，<span class="style7">師古曰：「改其舊名，以聖代讖。棽音所林反。」</span>使將兵奮擊。</p>
<p>上谷儲夏自請願說瓜田儀，<span class="style7">服虔曰：「儲夏，人姓也。」</span>莽以為中郎，使出儀。<span class="style7">師古曰：「說之令自出。」</span>儀文降，未出而死。<span class="style7">師古曰：「上文書言降，而身未出。」</span>莽求其尸葬之，為起冢、祠室，謚曰瓜寧殤男，幾以招來其餘，<span class="style7">師古曰：「幾讀曰兾。」</span>然無肯降者。</p>
<p>閏月丙辰，大赦天下，天下大服民私服在詔書前亦釋除。<span class="style7">張晏曰：「莽妻本以此歲死，天下大服也。私服，自喪其親。皆除之。」</span></p>
<p>郎陽成脩獻符命，言繼立民母，又曰：「黃帝以百二十女致神僊。」莽於是遣中散大夫、謁者各四十五人分行天下，<span class="style7">師古曰：「行音下更反。」</span>博采鄉里所高有淑女者上名。</p>
<p>莽夢長樂宮銅人五枚起立，莽惡之，念銅人銘有「皇帝初兼天下」之文，即使尚方工鐫滅所夢銅人膺文。<span class="style7">師古曰：「鐫，鑿也，音子全反。」</span>又感漢高廟神靈，<span class="style7">師古曰：「謂夢見譴責。」</span>遣虎賁武士入高廟，拔劔四面提擊，<span class="style7">師古曰：「提，擲也，音徒計反。」</span>斧壞戶牖，<span class="style7">師古曰：「以斧斫壞之。」</span>桃湯赭鞭鞭灑屋壁，<span class="style7">師古曰：「桃湯灑之，赭鞭鞭之也。赭，赤也。」</span>令輕車校尉居其中，又令中軍北壘居高寢。<span class="style7">師古曰：「徙北軍壘之兵士於高廟寢中屯居也。」</span></p>
<p>或言黃帝時建華蓋以登僊，莽乃造華蓋九重，高八丈一尺，金瑵羽葆，<span class="style7">師古曰：「瑵讀曰爪。謂蓋弓頭為爪形。」</span>載以祕機四輪車，<span class="style7">服虔曰：「蓋高八丈，其杠皆有屈膝，可上下屈申也。」師古曰：「言潛為機關，不使外見，故曰祕機也。」</span>駕六馬，力士三百人黃衣幘，車上人擊鼓，輓者皆呼「登僊」。莽出，令在前。百官竊言「此似輀車，非僊物也。」<span class="style7">師古曰：「輀車，載喪車，音而。」</span></p>
<p>是歲，南郡秦豐衆且萬人。平原女子遲昭平能說經博以八投，<span class="style7">服虔曰：「博奕經，以八箭投之。」</span>亦聚數千人在河阻中。莽召問羣臣禽賊方略，皆曰：「此天囚行尸，命在漏刻。」故左將軍公孫祿徵來與議，<span class="style7">師古曰：「與讀曰豫。」</span>祿曰：「太史令宗宣典星歷，候氣變，以凶為吉，亂天文，誤朝廷。太傅平化侯飾虛偽以媮名位，『賊夫人之子』。<span class="style7">師古曰：「論語稱子路使子羔為費宰，孔子曰『賊夫人之子』，言羔未知政道，而使宰邑，所以為賊害也。故祿引此而言。」</span>國師嘉信公顛倒五經，毀師法，令學士疑惑。明學男張邯、地理侯孫陽造井田，使民弃土業。犧和魯匡設六筦，以窮工商。說符侯崔發阿諛取容，令下情不上通。宜誅此數子以慰天下！」又言：「匈奴不可攻，當與和親。臣恐新室憂不在匈奴，而在封域之中也。」莽怒，使虎賁扶祿出。然頗采其言，左遷魯匡為五原卒正，以百姓怨非故。六筦非匡所獨造，莽厭衆意而出之。<span class="style7">師古曰：「厭，滿也，音一豔反。」</span></p>
<p>初，四方皆以飢寒窮愁起為盜賊，稍稍羣聚，常思歲熟得歸鄉里。衆雖萬數，亶稱巨人、從事、三老、祭酒，<span class="style7">師古曰：「亶讀曰但。言不為大號。」</span>不敢略有城邑，轉掠求食，日闋而已。<span class="style7">師古曰：「闋，盡也。隨日而盡也。闋音空穴反。」</span>諸長吏牧守皆自亂鬬中兵而死，<span class="style7">師古曰：「中，傷也。」</span>賊非敢欲殺之也，而莽終不諭其故。<span class="style7">師古曰：「不曉此意也。」</span>是歲，大司馬士按章豫州，<span class="style7">師古曰：「有上章相告者，就而按治之。」</span>為賊所獲，賊送付縣。士還，上書具言狀。莽大怒，下獄以為誣罔。因下書責七公曰：「夫吏者，理也。宣德明恩，以牧養民，仁之道也。抑強督姦，<span class="style7">師古曰：「督謂察視也。」</span>捕誅盜賊，義之節也。今則不然。盜發不輒得，至成羣黨，遮略乘傳宰士。<span class="style7">師古曰：「傳音張戀反。」</span>士得脫者，又妄自言『我責數賊「何故為是？」<span class="style7">師古曰：「數音所具反。」</span>賊曰「以貧窮故耳」。賊護出我。』今俗人議者率多若此。惟貧困飢寒，犯法為非，大者羣盜，小者偷穴，不過二科，<span class="style7">師古曰：「穴謂穿牆為盜也。」</span>今乃結謀連黨以千百數，是逆亂之大者，豈飢寒之謂邪？七公其嚴敕卿大夫、卒正、連率、庶尹，謹牧養善民，急捕殄盜賊。有不同心并力，疾惡黜賊，而妄曰飢寒所為，輒捕繫，請其罪。」於是羣下愈恐，莫敢言賊情者，亦不得擅發兵，賊由是遂不制。</p>
<p>唯翼平連率田況素果敢，發民年十八以上四萬餘人，授以庫兵，與刻石為約。赤糜聞之，<span class="style7">師古曰：「糜，眉也。以朱塗眉，故曰赤眉。古字通用。」</span>不敢入界。況自劾奏，莽讓況：<span class="style7">師古曰：「讓，責也。」</span>「未賜虎符而擅發兵，此弄兵也，厥辠乏興。<span class="style7">師古曰：「擅發之罪，與乏軍興同科也。」</span>以況自詭必禽滅賊，故且勿治。」<span class="style7">師古曰：「詭，責也。自以乏為憂責。」</span>後況自請出界擊賊，所向皆破。莽以璽書令況領青、徐二州牧事。況上言：「盜賊始發，其原甚微，非部吏、伍人所能禽也。咎在長吏不為意，縣欺其郡，郡欺朝廷，實百言十，實千言百。朝廷忽略，不輒督責，遂至延曼連州，<span class="style7">師古曰：「延音弋戰反。曼與蔓同。」</span>乃遣將率，多發使者，傳相監趣。<span class="style7">師古曰：「趣讀曰促。」</span>郡縣力事上官，應塞詰對，<span class="style7">師古曰：「力，勤也。塞，當也。」</span>共酒食，具資用，以救斷斬，<span class="style7">師古曰：「交懼斬死之刑也。共讀曰供。」</span>不給復憂盜賊治官事。<span class="style7">師古曰：「給，暇也。」</span>將率又不能躬率吏士，戰則為賊所破，吏氣濅傷，<span class="style7">師古曰：「濅，漸也。」</span>徒費百姓。前幸蒙赦令，賊欲解散，或反遮擊，恐入山谷轉相告語，故郡縣降賊，皆更驚駭，恐見詐滅，因飢饉易動，旬日之間更十餘萬人，此盜賊所以多之故也。今雒陽以東，米石二千。竊見詔書，欲遣太師、更始將軍，二人爪牙重臣，多從人衆，道上空竭，少則亡以威視遠方。<span class="style7">師古曰：「視讀曰示。」</span>宜急選牧、尹以下，明其賞罰，收合離鄉。小國無城郭者，徙其老弱置大城中，積藏穀食，并力固守。賊來攻城，則不能下，所過無食，埶不得羣聚。如此，招之必降，擊之則滅。今空復多出將率，郡縣苦之，反甚於賊。宜盡徵還乘傳諸使者，以休息郡縣。委任臣況以二州盜賊，必平定之。」莽畏惡況，陰為發代，遣使者賜況璽書。使者至，見況，因令代監其兵。況隨使者西，到，拜為師尉大夫。況去，齊地遂敗。</p>
<p>三年正月，九廟蓋構成，納神主。莽謁見，大駕乘六馬，以五采毛為龍文衣，著角，長三尺。<span class="style7">師古曰：「以被馬上也。」</span>華蓋車，元戎十乘在前。因賜治廟者司徒、大司空錢各千萬，侍中、中常侍以下皆封。封都匠仇延為邯淡里附城。<span class="style7">師古曰：「都匠，大匠也。邯音胡敢反。淡音大敢反。豐盛之意。」</span></p>
<p>二月，霸橋災，數千人以水沃救，不滅。莽惡之，下書曰：「夫三皇象春，五帝象夏，三王象秋，五伯象冬。皇王，德運也；伯者，繼空續乏以成歷數，故其道駮。<span class="style7">師古曰：「伯皆讀曰霸。」</span>惟常安御道多以所近為名。迺二月癸巳之夜，甲午之辰，火燒霸橋，從東方西行，至甲午夕，橋盡火滅。大司空行視考問，<span class="style7">師古曰：「行音下更反。」</span>或云寒民舍居橋下，<span class="style7">師古曰：「舍，止宿也。」</span>疑以火自燎，為此災也。<span class="style7">師古曰：「燎謂炙令煗也。」</span>其明旦即乙未，立春之日也。予以神明聖祖黃虞遺統受命，至于地皇四年為十五年。正以三年終冬絕滅霸駮之橋，欲以興成新室統壹長存之道也。又戒此橋空東方之道。今東方歲荒民飢，道路不通，東岳太師亟科條，<span class="style7">師古曰：「亟，急也，音己力反。」</span>開東方諸倉，賑貸窮乏，以施仁道。其更名霸館為長存館，霸橋為長存橋。」</p>
<p>是月，赤眉殺太師犧仲景尚。關東人相食。</p>
<p>四月，遣太師王匡、更始將軍廉丹東，<span class="style7">師古曰：「東謂東出也。」</span>祖都門外，<span class="style7">師古曰：「祖道送匡、丹於都門外。」</span>天大雨，霑衣止。長老嘆曰：「是為泣軍！」莽曰：「惟陽九之阸，與害氣會，究于去年。枯旱霜蝗，飢饉薦臻，<span class="style7">師古曰：「薦讀曰荐。荐，仍也。」</span>百姓困乏，流離道路，於春尤甚，予甚悼之。今使東岳太師特進裦新侯開東方諸倉，賑貸窮乏。太師公所不過道，分遣大夫謁者竝開諸倉，以全元元。太師公因與廉丹大使五威司命位右大司馬更始將軍平均侯之兖州，填撫所掌，<span class="style7">師古曰：「之，往也。填音竹刃反。」</span>及青、徐故不軌盜賊未盡解散，後復屯聚者，皆清潔之，期於安兆黎矣。」<span class="style7">師古曰：「黎，衆也。」</span>太師、更始合將銳士十餘萬人，所過放縱。東方為之語曰：「寧逢赤眉，不逢太師！太師尚可，更始殺我！」卒如田況之言。</p>
<p>莽又多遣大夫謁者分敎民煑草木為酪，酪不可食，重為煩費。<span class="style7">師古曰：「重音直用反。」</span>莽下書曰：「惟民困乏，雖溥開諸倉以賑贍之，<span class="style7">師古曰：「溥與普同。」</span>猶恐未足。其且開天下山澤之防，諸能采取山澤之物而順月令者，其恣聽之，勿令出稅。至地皇三十年如故，是王光上戊之六年也。<span class="style7">孟康曰：「戊，土也，莽所作歷名。」</span>如令豪吏猾民辜而攉之，小民弗蒙，非予意也。<span class="style7">師古曰：「辜攉謂獨專其利，而令它人犯者得罪辜也。」</span>易不云虖？『損上益下，民說無疆。』<span class="style7">師古曰：「益卦彖辭也。言損上以益下，則人皆歡悅無窮竟。」</span>書云：『言之不從，是謂不艾。』<span class="style7">師古曰：「洪範之言。艾讀曰乂。乂，治也。」</span>咨虖羣公，可不憂哉！」<span class="style7">師古曰：「咨者，歎息之言。」</span></p>
<p>是時下江兵盛，新巿朱鮪、平林陳牧等皆復聚衆，攻擊鄉聚。莽遣司命大將軍孔仁部豫州，納言大將軍嚴尤、秩宗大將軍陳茂擊荊州，各從吏士百餘人，乘舩從渭入河，至華陰迺出乘傳，到部募士。尤謂茂曰：「遣將不與兵符，必先請而後動，是猶紲韓盧而責之獲也。」<span class="style7">師古曰：「紲，繫也。韓盧，古韓國之名犬也。黑色曰盧。」</span></p>
<p>夏，蝗從東方來，蜚蔽天，<span class="style7">師古曰：「蜚，古飛字也。」</span>至長安，入未央宮，緣殿閣。莽發吏民設購賞捕擊。</p>
<p>莽以天下穀貴，欲厭之，<span class="style7">師古曰：「厭音一葉反。」</span>為大倉，置衛交戟，名曰「政始掖門」。</p>
<p>流民入關者數十萬人，迺置養贍官禀食之。<span class="style7">師古曰：「禀，給也。食讀曰飤。」</span>使者監領，與小吏共盜其禀，飢死者十七八。先是，莽使中黃門王業領長安巿買，賤取於民，民甚患之。業以省費為功，賜爵附城。莽聞城中飢饉，以問業。業曰：「皆流民也。」乃巿所賣梁飰肉羹，持入視莽，<span class="style7">師古曰：「視讀曰示。」</span>曰：「居民食咸如此。」莽信之。</p>
<p>冬，無鹽索盧恢等舉兵反城。<span class="style7">師古曰：「索盧，姓也。恢，名也。反城，據城以反也。一曰，反音幡。今語賊猶曰幡城。索音先各反。」</span>廉丹、王匡攻拔之，斬首萬餘級。莽遣中郎將奉璽書勞丹、匡，進爵為公，封吏士有功者十餘人。</p>
<p>赤眉別校董憲等衆數萬人在梁郡，王匡欲進擊之，廉丹以為新拔城罷勞，<span class="style7">師古曰：「罷讀曰疲。」</span>當且休士養威。匡不聽，引兵獨進，丹隨之。合戰成昌，<span class="style7">師古曰：「成昌，地名也。」</span>兵敗，匡走。丹使吏持其印韍節付匡曰：「小兒可走，吾不可！」遂止，戰死。校尉汝雲、王隆等二十餘人別鬬，聞之，皆曰：「廉公已死，吾誰為生？」馳犇賊，<span class="style7">師古曰：「犇，古奔字也。」</span>皆戰死。莽傷之，下書曰：「惟公多擁選士精兵，衆郡駿馬倉穀帑藏皆得自調，<span class="style7">師古曰：「謂發取也，音徒釣反。」</span>忽於詔策，離其威節，騎馬呵譟，<span class="style7">師古曰：「忽謂怠忘也。譟，群呼也，音先到反。」</span>為狂刃所害，烏呼哀哉！賜謚曰果公。」</p>
<p>國將哀章謂莽曰：「皇祖考黃帝之時，中黃直為將，破殺蚩尤。今臣居中黃直之位，願平山東。」莽遣章馳東，與太師匡并力。又遣大將軍陽浚守敖倉，司徒王尋將十餘萬屯雒陽填南宮，<span class="style7">師古曰：「填音竹刃反。」</span>大司馬董忠養士習射中軍北壘，大司空王邑兼三公之職。司徒尋初發長安，宿霸昌廄，<span class="style7">師古曰：「霸昌觀之廄也。三輔黃圖曰在城外也。」</span>亡其黃鉞。尋士房揚素狂直，迺哭曰：「此經所謂『喪其齊斧』者也！」<span class="style7">應劭曰：「齊，利也。亡其利斧，言無以復斷斬也。」師古曰：「此易巽卦上九爻辭。」</span>自劾去。莽擊殺揚。</p>
<p>四方盜賊徃徃數萬人攻城邑，殺二千石以下。太師王匡等戰數不利。莽知天下潰畔，事窮計迫，迺議遣風俗大夫司國憲等分行天下，<span class="style7">師古曰：「行音下更反。」</span>除井田奴婢山澤六筦之禁，即位以來詔令不便於民者皆收還之。待見未發，會世祖與兄齊武王伯升、宛人李通等帥舂陵子弟數千人，<span class="style7">師古曰：「世祖謂光武皇帝。」</span>招致新巿平林朱鮪、陳牧等合攻拔棘陽。是時嚴尤、陳茂破下江兵，成丹、王常等數千人別走，入南陽界。</p>
<p>十一月，有星孛于張，東南行，五日不見。莽數召問太史令宗宣，諸術數家皆繆對，言天文安善，羣賊且滅。莽差以自安。</p>
<p>四年正月，漢兵得下江王常等以為助兵，擊前隊大夫甄阜、屬正梁丘賜，皆斬之，殺其衆數萬人。初，京師聞青、徐賊衆數十萬人，訖無文號旌旗表識，<span class="style7">師古曰：「文謂文章；號謂大位號也。一曰，號謂號令也。識讀與幟同，音式志反。」</span>咸怪異之。好事者竊言：「此豈如古三皇無文書號謚邪？」<span class="style7">師古曰：「欲其事成，故云然也。」</span>莽亦心怪，以問羣臣，羣臣莫對。唯嚴尤曰：「此不足怪也。自黃帝、湯、武行師，必待部曲旌旗號令，今此無有者，直飢寒羣盜，犬羊相聚，不知為之耳。」莽大說，<span class="style7">師古曰：「說讀曰悅。」</span>羣臣盡服。及後漢兵劉伯升起，皆稱將軍，攻城略地，旣殺甄阜，移書稱說。莽聞之憂懼。</p>
<p>漢兵乘勝遂圍宛城。初，世祖族兄聖公先在平林兵中。三月辛巳朔，平林、新巿、下江兵將王常、朱鮪等共立聖公為帝，改年為更始元年，拜置百官。莽聞之愈恐。欲外視自安，<span class="style7">師古曰：「視讀曰示。」</span>迺染其須髮，進所徵天下淑女杜陵史氏女為皇后，聘黃金三萬斤，車馬奴婢雜帛珍寶以巨萬計。莽親迎於前殿兩階間，成同牢之禮于上西堂。備和嬪、美御、和人三，位視公；嬪人九，視卿；美人二十七，視大夫；御人八十一，視元士：凡百二十人，皆佩印韍，執弓韣。<span class="style7">師古曰：「禮記月令『仲春之月玄鳥至之日，以太牢祠于高禖，天子親往，后妃率九嬪御，乃禮天子所御。帶以弓韣，授以弓矢，于高禖之前』。韣，弓衣也。帶之者，求男子之祥也，故莽依放之焉。韣音獨。」</span>封皇后父諶為和平侯，拜為寧始將軍，諶子二人皆侍中。是日，大風發屋折木。羣臣上壽曰：「迺庚子雨水灑道，辛丑清靚無塵，<span class="style7">師古曰：「靚即靜字也。」</span>其夕穀風迅疾，<span class="style7">師古曰：「穀風即谷風。」</span>從東北來。辛丑，巽之宮日也。巽為風為順，后誼明，母道得，溫和慈惠之化也。易曰：『受玆介福，于其王母。』<span class="style7">師古曰：「晉卦六二爻也。介，大也。王母，君母。」</span>禮曰：『承天之慶，萬福無疆。』<span class="style7">師古曰：「禮之祝詞。」</span>諸欲依廢漢火劉，皆沃灌雪除，殄滅無餘雜矣。百穀豐茂，庶草蕃殖，<span class="style7">師古曰：「蕃，滋也。殖，生也。」</span>元元驩喜，兆民賴福，天下幸甚！」莽日與方士涿郡昭君等於後宮考驗方術，縱淫樂焉。大赦天下，然猶曰：「故漢氏舂陵侯羣子劉伯升與其族人婚姻黨與，妄流言惑衆，悖畔天命，及手害更始將軍廉丹、前隊大夫甄阜、屬正梁丘賜，及北狄胡虜逆輿洎南僰虜若豆、孟遷，不用此書。<span class="style7">師古曰：「輿，匈奴單于名也。洎，及也。若豆、孟遷，蠻僰之名也。言伯升已下，孟遷以上，不在赦令之限也。」</span>有能捕得此人者，皆封為上公，食邑萬戶，賜寶貨五千萬。」</p>
<p>又詔：「太師王匡、國將哀章、司命孔仁、兖州牧壽良、卒正王閎、楊州牧李聖亟進所部州郡兵，<span class="style7">師古曰：「亟，急也。」</span>凡三十萬衆，迫措青、徐盜賊。<span class="style7">師古曰：「措讀與笮同，音莊客反。下亦放此。」</span>納言將軍嚴尤、秩宗將軍陳茂、車騎將軍王巡、左隊大夫王吳亟進所部州郡兵凡十萬衆，迫措前隊醜虜。明告以生活丹青之信，<span class="style7">師古曰：「生活，謂來降者不殺之也。丹青之信，言明著也。」</span>復迷惑不解散，皆并力合擊，殄滅之矣！大司空隆新公，宗室戚屬，前以虎牙將軍東指則反虜破壞，西擊則逆賊靡碎，<span class="style7">師古曰：「靡，散也，音武皮反。」</span>此迺新室威寶之臣也。如黠賊不解散，將遣大司空將百萬之師征伐劋絕之矣！」<span class="style7">師古曰：「劋，截也，音子小反。」</span>遣七公幹士隗嚻等七十二人分下赦令曉諭云。嚻等旣出，因逃亡矣。</p>
<p>四月，世祖與王常等別攻潁川，下昆陽、郾、定陵。<span class="style7">師古曰：「三縣之名也。郾音一扇反。」</span>莽聞之愈恐，遣大司空王邑馳傳至雒陽，<span class="style7">師古曰：「傳音張戀反。」</span>與司徒王尋發衆郡兵百萬，號曰「虎牙五威兵」，平定山東。得顓封爵，政決於邑，除用徵諸明兵法六十三家術者，各持圖書，受器械，備軍吏。傾府庫以遣邑，多齎珍寶猛獸，欲視饒富，<span class="style7">師古曰：「視讀曰示。」</span>用怖山東。邑至雒陽，州郡各選精兵，牧守自將，定會者四十二萬人，餘在道不絕，車甲士馬之盛，自古出師未甞有也。</p>
<p>六月，邑與司徒尋發雒陽，欲至宛，道出潁川，過昆陽。昆陽時已降漢，漢兵守之。嚴尤、陳茂與二公會，二公縱兵圍昆陽。嚴尤曰：「稱尊號者在宛下，宜亟進。<span class="style7">師古曰：「亟，急也。」</span>彼破，諸城自定矣。」邑曰：「百萬之師，所過當滅，今屠此城，喋血而進，<span class="style7">師古曰：「喋音牒。」</span>前歌後舞，顧不快邪！」遂圍城數十重。城中請降，不許。嚴尤又曰：「『歸師勿遏，圍城為之闕』，<span class="style7">師古曰：「此兵法之言也。遏，遮也。闕，不合也。」</span>可如兵法，使得逸出，以怖宛下。」邑又不聽。會世祖悉發郾、定陵兵數千人來救昆陽，尋、邑易之，<span class="style7">師古曰：「輕易之也。易音亦豉反。」</span>自將萬餘人行陳，<span class="style7">師古曰：「巡行軍陳也。行音下更反。」</span>敕諸營皆桉部毋得動，獨迎，與漢兵戰，不利。大軍不敢擅相救，漢兵乘勝殺尋。昆陽中兵出竝戰，邑走，軍亂。天風蜚瓦，<span class="style7">師古曰：「蜚，古飛字。」</span>雨如注水，大衆崩壞號謼，<span class="style7">師古曰：「謼音火故反。」</span>虎豹股栗，<span class="style7">師古曰：「言戰懼甚。」</span>士卒犇走，各還歸其郡。邑獨與所將長安勇敢數千人還雒陽。關中聞之震恐，盜賊竝起。</p>
<p>又聞漢兵言，莽鴆殺孝平帝。莽迺會公卿以下於王路堂，開所為平帝請命金縢之策，泣以視羣臣。<span class="style7">師古曰：「視讀曰示。」</span>命明學男張邯稱說其德及符命事，因曰：「易言：『伏戎于莽，升其高陵，三歲不興。』<span class="style7">師古曰：「同人卦九三爻辭也。莽，平草也。言伏兵戎於草莽之中，升高陵而望，不敢前進，至于三歲不能起也。」</span>『莽』，皇帝之名。『升』謂劉伯升。『高陵』謂高陵侯子翟義也。言劉升、翟義為伏戎之兵於新皇帝世，猶殄滅不興也。」羣臣皆稱萬歲。又令東方檻車傳送數人，言「劉伯升等皆行大戮」。民知其詐也。</p>
<p>先是，衞將軍王涉素養道士西門君惠。君惠好天文讖記，為涉言：「星孛掃宮室，劉氏當復興，國師公姓名是也。」涉信其言，以語大司馬董忠，數俱至國師殿中廬道語星宿，<span class="style7">師古曰：「廬者，宿止之處。道謂說之也。」</span>國師不應。後涉特徃，對歆涕泣言：「誠欲與公共安宗族，<span class="style7">師古曰：「誠，實也。」</span>柰何不信涉也！」歆因為言天文人事，東方必成。涉曰：「新都哀侯小被病，功顯君素耆酒，<span class="style7">師古曰：「耆讀曰嗜。」</span>疑帝本非我家子也。<span class="style7">如淳曰：「言莽母洛薄嗜酒，淫逸得莽耳，非王氏子也。設此詐欲以自別不受誅。」</span>董公主中軍精兵，涉領宮衞，伊休侯主殿中，如同心合謀，共劫持帝，東降南陽天子，可以全宗族；不者，俱夷滅矣！」伊休侯者，歆長子也，為侍中五官中郎將，莽素愛之。歆怨莽殺其三子，又畏大禍至，遂與涉、忠謀，欲發。歆曰：「當待太白星出，迺可。」忠以司中大贅起武侯孫伋亦主兵，復與伋謀。伋歸家，顏色變，不能食。妻怪問之，語其狀。妻以告弟雲陽陳邯，邯欲告之。七月，伋與邯俱告，莽遣使者分召忠等。時忠方講兵都肄，<span class="style7">師古曰：「肄，習也，大習兵也。肄音亦二反。」</span>護軍王咸謂忠謀乆不發，恐漏泄，不如遂斬使者，勒兵入。忠不聽，遂與歆、涉會省戶下。莽令䠠惲責問，皆服。中黃門各拔刃將忠等送廬，忠拔劔欲自刎，侍中王望傳言大司馬反，黃門持劔共格殺之。省中相驚傳，勒兵至郎署，皆拔刃張弩。更始將軍史諶行諸署，<span class="style7">師古曰：「行音下更反。」</span>告郎吏曰：「大司馬有狂病，發，已誅。」皆令㢮兵。<span class="style7">師古曰：「㢮，放也。」</span>莽欲以厭凶，<span class="style7">師古曰：「厭，當也，音一葉反。」</span>使虎賁以斬馬劔挫忠，<span class="style7">師古曰：「挫讀曰剉，音千卧反。」</span>盛以竹器，傳曰「反虜出」。下書赦大司馬官屬吏士為忠所詿誤，謀反未發覺者。收忠宗族，以醇醯毒藥、尺白刃叢棘并一坎而埋之。劉歆、王涉皆自殺。莽以二人骨肉舊臣，惡其內潰，<span class="style7">師古曰：「王涉，骨肉也。劉歆，舊臣。」</span>故隱其誅。伊休侯疊又以素謹，歆訖不告，<span class="style7">師古曰：「訖猶竟也。歆竟不以所謀告之。」</span>但免侍中中郎將，更為中散大夫。後日殿中鉤盾土山僊人掌旁有白頭公青衣，<span class="style7">鄭氏曰：「僊人以掌承，承露盤也。」</span>郎吏見者私謂之國師公。衍功侯喜素善卦，莽使筮之，曰：「憂兵火。」莽曰：「小兒安得此左道？是迺予之皇祖叔父子僑欲來迎我也。」</p>
<p>莽軍師外破，大臣內畔，左右亡所信，不能復遠念郡國，欲謼邑與計議。<span class="style7">師古曰：「謼音呼。」</span>崔發曰：「邑素小心，今失大衆而徵，恐其執節引決，宜有以大慰其意。」於是莽遣發馳傳諭邑：<span class="style7">師古曰：「謂諭告之。傳音張戀反。」</span>「我年老毋適子，<span class="style7">師古曰：「適讀曰嫡。」</span>欲傳邑以天下。敕亡得謝，見勿復道。」邑到，以為大司馬。大長秋張邯為大司徒，崔發為大司空，司中壽容苗訢為國師，同說侯林為衞將軍。莽憂懣不能食，<span class="style7">師古曰：「懣音滿，又音悶。」</span>亶飲酒，啗鰒魚。<span class="style7">師古曰：「亶音但。下亦類此。鰒，海魚也，音雹。」</span>讀軍書倦，因馮几寐，<span class="style7">師古曰：「馮讀曰憑。」</span>不復就枕矣。性好時日小數，及事迫急，亶為厭勝。遣使壞渭陵、延陵園門罘罳，曰：「毋使民復思也。」又以墨洿色其周垣。<span class="style7">師古曰：「洿染之變其舊色也。洿音一故反。」</span>號將至曰「歲宿」，申水為「助將軍」，右庚「刻木校尉」，前丙「燿金都尉」，又曰：「執大斧，伐枯木；流大水，滅發火。」如此屬不可勝記。</p>
<p>秋，太白星流入太微，燭地如月光。</p>
<p>成紀隗崔兄弟共劫大尹李育，<span class="style7">師古曰：「成紀，隴西之縣。」</span>以兄子隗嚻為大將軍，攻殺雍州牧陳慶、安定卒正王旬，并其衆，移書郡縣，數莽罪惡萬於桀紂。</p>
<p>是月，析人鄧曄、于匡起兵南鄉百餘人。<span class="style7">師古曰：「析，南陽之縣。南鄉，析縣之鄉名。析音先歷反。」</span>時析宰將兵數千屯鄡亭，<span class="style7">師古曰：「鄡音口堯反。」</span>備武關。曄、匡謂宰曰：「劉帝已立，君何不知命也！」宰請降，盡得其衆。曄自稱輔漢左將軍，匡右將軍，拔析、丹水，攻武關，都尉朱萌降。進攻右隊大夫宋綱，殺之，西拔湖。<span class="style7">師古曰：「湖，弘農之縣也，本屬京兆。」</span>莽愈憂，不知所出。崔發言：「周禮及春秋左氏，國有大災，則哭以猒之。<span class="style7">師古曰：「周禮春官之屬女巫氏之職曰：『凡邦之大災，歌哭而請。』哭者所以告哀也。春秋左氏傳宣十二年『楚子圍鄭，旬有七日，鄭人卜行成，不吉；卜臨于太宮，且巷出車，吉。國人大臨，守陴者皆哭。』故發引之以為言也。厭音一葉反。」</span>故易稱『先號咷後笑』。<span class="style7">師古曰：「同人九五爻辭。號咷，哭也。咷音逃。」</span>宜呼嗟告天以求救。」莽自知敗，迺率羣臣至南郊，陳其符命本末，仰天曰：「皇天旣命授臣莽，何不殄滅衆賊？即令臣莽非是，願下雷霆誅臣莽！」因搏心大哭，氣盡，伏而叩頭。又作告天策，自陳功勞，千餘言。諸生小民會旦夕哭，為設飱粥，<span class="style7">師古曰：「飱，古飡字，音千安反。」</span>甚悲哀及能誦策文者除以為郎，至五千餘人。䠠惲將領之。</p>
<p>莽拜將軍九人，皆以虎為號，號曰「九虎」，將北軍精兵數萬人東，內其妻子宮中以為質。時省中黃金萬斤者為一匱，尚有六十匱，黃門、鉤盾、臧府、中尚方處處各有數匱。長樂御府、中御府及都內、平準帑藏錢帛珠玉財物甚衆，<span class="style7">師古曰：「御府有令丞，少府之屬官也，掌珍物。中御府者，皇后之府藏也。平準令丞屬大司農，亦珍貨所在也。」</span>莽愈愛之，賜九虎士人四千錢。衆重怨，<span class="style7">師古曰：「重音直用反。」</span>無鬬意。九虎至華陰回谿，距隘，北從河南至山。于匡持數千弩，乘堆挑戰。鄧曄將二萬餘人從閿鄉南出棗街、作姑，<span class="style7">師古曰：「閿讀與聞同。作姑，邪道所由也。」</span>破其一部，北出九虎後擊之。六虎敗走。史熊、王況詣闕歸死，莽使使責死者安在，皆自殺；其四虎亡。<span class="style7">師古曰：「六人敗走，二人詣闕自殺，四人亡。」</span>三虎郭欽、陳翬、成重收散卒，保京師倉。<span class="style7">師古曰：「九人之中，六人敗走，三人保倉也。京師倉在華陰灌北渭口也。翬音暉。」</span></p>
<p>鄧曄開武關迎漢，丞相司直李松將二千餘人至湖，與曄等共攻京師倉，未下。曄以弘農掾王憲為校尉，將數百人北度渭，入左馮翊界，降城略地。李松遣偏將軍韓臣等徑西至新豐，與莽波水將軍戰，波水走。韓臣等追奔，遂至長門宮。王憲北至頻陽，所過迎降。<span class="style7">師古曰：「所至之處，人皆來迎而降附也。」</span>大姓櫟陽申碭、下邽王大皆率衆隨憲。屬縣斄嚴春、<span class="style7">師古曰：「屬縣，三輔諸縣也。斄屬右扶風。斄讀與邰同。其人姓嚴，名春。」</span>茂陵董喜、藍田王孟、槐里汝臣、盩厔王扶、陽陵嚴本、杜陵屠門少之屬，<span class="style7">師古曰：「姓屠門，名少。」</span>衆皆數千人，假號稱漢將。</p>
<p>時李松、鄧曄以為京師小小倉尚未可下，何況長安城，當須更始帝大兵到。即引軍至華陰，治攻具。而長安旁兵四會城下，聞天水隗氏兵方到，皆爭欲先入城，貪立大功鹵掠之利。</p>
<p>莽遣使者分赦城中諸獄囚徒，皆授兵，殺豨飲其血，與誓曰：「有不為新室者，社鬼記之！」更始將軍史諶將度渭橋，皆散走。諶空還。衆兵發掘莽妻子父祖冢，燒其棺椁及九廟、明堂、辟雍，火照城中。或謂莽曰：「城門卒，東方人，不可信。」莽更發越騎士為衞，門置六百人，各一校尉。</p>
<p>十月戊申朔，兵從宣平城門入，民間所謂都門也。<span class="style7">師古曰：「長安城東出北頭第一門。」</span>張邯行城門，<span class="style7">師古曰：「行音下更反。」</span>逢兵見殺。王邑、王林、王巡、䠠惲等分將兵距擊北闕下。漢兵貪莽封力戰者七百餘人。<span class="style7">師古曰：「獲莽當得封，故貪之而力戰。」</span>會日暮，官府邸第盡犇亡。二日己酉，城中少年朱弟、張魚等恐見鹵掠，趨讙竝和，<span class="style7">師古曰：「衆群行讙而自相和也。和音呼卧反。」</span>燒作室門，斧敬法闥，<span class="style7">師古曰：「敬法，殿名也。闥，小門也。謂斧斫之也。」</span>謼曰：<span class="style7">師古曰：「謼音火故反。其下亦同。」</span>「反虜王莽，何不出降？」火及掖廷承明，黃皇室主所居也。莽避火宣室前殿，火輒隨之。宮人婦女謕謼曰：「當柰何！」時莽紺袀服，<span class="style7">師古曰：「謕，古啼字也。紺，深青而揚赤色也。袀，純也。純為紺服也。袀音均，又弋旬反。」</span>帶璽韍，持虞帝匕首。天文郎桉栻於前，<span class="style7">師古曰：「栻，所以占時日。天文郎，今之用栻者也。音式。」</span>日時加某，莽旋席隨斗柄而坐，曰：「天生德於予，漢兵其如予何！」<span class="style7">師古曰：「論語稱孔子：『天生德於予，桓魋其如予何？』故莽引之以為言也。」</span>莽時不食，少氣困矣。</p>
<p>三日庚戌，晨旦明，羣臣扶掖莽，自前殿南下椒除，<span class="style7">服虔曰：「邪行閣道下者也。」師古曰：「除，殿陛之道也。椒，取芬香之名也。」</span>西出白虎門，和新公王揖奉車待門外。莽就車，之漸臺，欲阻池水，猶抱持符命、威斗，公卿大夫、侍中、黃門郎從官尚千餘人隨之。王邑晝夜戰，罷極，<span class="style7">師古曰：「罷讀曰疲。」</span>士死傷略盡，馳入宮，間關至漸臺，<span class="style7">師古曰：「間關猶言崎嶇展轉也。」</span>見其子侍中睦解衣冠欲逃，邑叱之令還，父子共守莽。軍人入殿中，謼曰：「反虜王莽安在？」有美人出房曰：「在漸臺。」衆兵追之，圍數百重。臺上亦弓弩與相射，稍稍落去。矢盡，無以復射，短兵接。王邑父子、䠠惲、王巡戰死，莽入室。下餔時，衆兵上臺，王揖、趙博、苗訢、唐尊、王盛、中常侍王參等皆死臺上。商人杜吳殺莽，取其綬。校尉東海公賔就，故大行治禮，<span class="style7">師古曰：「公賔，姓也。就，名也。以先經治禮，故識天子綬也。」</span>見吳問綬主所在。曰：「室中西北陬閒。」<span class="style7">師古曰：「陬，隅也，音子侯反，又音鄒。」</span>就識，斬莽首。軍人分裂莽身，支節肌骨臠分，爭相殺者數十人。<span class="style7">師古曰：「三輔舊事云，臠，切千段也。」</span>公賔就持莽首詣王憲。憲自稱漢大將軍，城中兵數十萬皆屬焉，舍東宮，<span class="style7">師古曰：「舍，止宿也。」</span>妻莽後宮，乘其車服。</p>
<p>六日癸丑，李松、鄧曄入長安，將軍趙萌、申屠建亦至，以王憲得璽綬不輒上，多挾宮女，建天子鼓旗，收斬之。傳莽首詣更始，縣宛市，百姓共提擊之，<span class="style7">師古曰：「提，擲也，音徒計反。」</span>或切食其舌。</p>
<p>莽楊州牧李聖、司命孔仁兵敗山東，聖格死，仁將其衆降，已而歎曰：「吾聞食人食者死其事。」拔劔自刺死。及曹部監杜普、陳定大尹沈意、九江連率賈萌皆守郡不降，為漢兵所誅。賞都大尹王欽及郭欽守京師倉，聞莽死，乃降，更始義之，皆封為侯。太師王匡、國將哀章降雒陽，傳詣宛，斬之。嚴尤、陳茂敗昆陽下，走至沛郡譙，自稱漢將，召會吏民。尤為稱說王莽篡位天時所亡聖漢復興狀，茂伏而涕泣。聞故漢鍾武侯劉聖聚衆汝南稱尊號，尤、茂降之。以尤為大司馬，茂為丞相。十餘日敗，尤、茂并死。郡縣皆舉城降，天下悉歸漢。</p>
<p>初，申屠建甞事崔發為詩，<span class="style7">師古曰：「就發學詩。」</span>建至，發降之。後復稱說，<span class="style7">師古曰：「妄言符命，不順漢。」</span>建令丞相劉賜斬發以徇。史諶、王延、王林、王吳、趙閎亦降，復見殺。初，諸假號兵人人望封侯。申屠建旣斬王憲，又揚言三輔黠共殺其主。吏民惶恐，屬縣屯聚，建等不能下，馳白更始。</p>
<p>二年二月，更始到長安，下詔大赦，非王莽子，他皆除其罪，故王氏宗族得全。三輔悉平，更始都長安，居長樂宮。府臧完具，獨未央宮燒攻莽三日，死則案堵復故。更始至，歲餘政敎不行。明年夏，赤眉樊崇等衆數十萬人入關，立劉盆子，稱尊號，攻更始，更始降之。赤眉遂燒長安宮室市里，害更始。民飢餓相食，死者數十萬，長安為虛，<span class="style7">師古曰：「虛讀曰墟。」</span>城中無人行。宗廟園陵皆發掘，唯霸陵、杜陵完。六月，世祖即位，然後宗廟社稷復立，天下艾安。<span class="style7">師古曰：「艾讀曰乂。」</span></p>
<p>贊曰：王莽始起外戚，折節力行，以要名譽，宗族稱孝，師友歸仁。及其居位輔政，成、哀之際，勤勞國家，直道而行，動見稱述。豈所謂「在家必聞，在國必聞」，「色取仁而行違」者邪？<span class="style7">師古曰：「論語載孔子對子張之言也。不仁之人假仁者之色，而所行則違之。朋黨比周，故能在家在國皆有名譽。故贊引之。」</span>莽旣不仁而有佞邪之材，又乘四父歷世之權，遭漢中微，國統三絕，而太后壽考為之宗主，故得肆其姦慝，<span class="style7">師古曰：「肆，放也，極也。」</span>以成篡盜之禍。推是言之，亦天時，非人力之致矣。及其竊位南面，處非所據，顛覆之埶險於桀紂，而莽晏然自以黃、虞復出也。迺始恣睢，<span class="style7">師古曰：「睢音呼季反。」</span>奮其威詐，滔天虐民，窮凶極惡，<span class="style7">師古曰：「滔，漫也。」</span>毒流諸夏，亂延蠻貉，猶未足逞其欲焉。是以四海之內，嚻然喪其樂生之心，<span class="style7">師古曰：「嚻然，衆口愁貌也。音五高反。」</span>中外憤怨，遠近俱發，城池不守，支體分裂，遂令天下城邑為虛，<span class="style7">師古曰：「虛讀曰墟。」</span>丘壠發掘，害徧生民，辜及朽骨，自書傳所載亂臣賊子無道之人，考其禍敗，未有如莽之甚者也。昔秦燔詩書以立私議，莽誦六蓺以文姦言，<span class="style7">師古曰：「以六經之事文飾姦言。」</span>同歸殊塗，俱用滅亡，皆炕龍絕氣，非命之運，<span class="style7">服虔曰：「易曰『亢龍有悔』，謂無德而居高位也。」蘇林曰：「非命，非天命之命也。」</span>紫色䵷聲，餘分閏位，<span class="style7">應劭曰：「紫，間色；䵷，邪音也。」服虔曰：「言莽不得正王之命，如歲月之餘分為閏也。」師古曰：「䵷者，樂之淫聲，非正曲也。近之學者，便謂䵷之鳴，已失其義。又欲改此贊䵷聲為蠅聲，引詩『匪雞則鳴，蒼蠅之聲』，尤穿鑿矣。」</span>聖王之驅除云爾！<span class="style7">蘇林曰：「聖王，光武也。為光武驅除也。」師古曰：「言驅逐蠲除，以待聖人也。」</span></p>
<hr/>
</div>
<!-- end .main --></div>
<!-- end #main --></div>
</div>
</body></html>