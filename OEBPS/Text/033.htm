<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷三十三‧魏豹田儋韓王信傳第三</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷三十三・魏豹田儋韓王信傳第三</h1>
<hr/>
<p id="online_toc_0"><a class="gg-link" href="#online_toc_0"></a>魏豹，故魏諸公子也。<span class="style7">師古曰：「六國時魏也。」</span>其兄魏咎，故魏時封為甯陵君，秦滅魏，<span class="style7">文穎曰：「魏，大梁也。」</span>為庶人。陳勝之王也，咎往從之。勝使魏人周市徇魏地，<span class="style7">師古曰：「徇，略也，音辭峻反。」</span>魏地已下，欲立周市為魏王。市曰：「天下昏亂，忠臣乃見。<span class="style7">師古曰：「言當昏亂之時，忠臣乃得顯其節義也。老子道經曰『國家昏亂有忠臣』。」</span>今天下共畔秦，其誼必立魏王後迺可。」齊、趙使車各五十乘，立市為王。市不受，迎魏咎於陳，五反，<span class="style7">師古曰：「反謂回還也。」</span>陳王迺遣立咎為魏王。</p>
<p id="online_toc_1"><a class="gg-link" href="#online_toc_1"></a>章邯已破陳王，進兵擊魏王於臨濟。魏王使周市請救齊、楚。齊、楚遣項它、田巴將兵，隨市救魏。<span class="style7">師古曰：「楚遣項它，齊遣田巴。」</span>章邯遂擊破殺周市等軍，圍臨濟。咎為其民約降。<span class="style7">師古曰：「與章邯為誓而約降。」</span>約降定，咎自殺。<span class="style7">師古曰：「但欲全其人，而身自不降。」</span></p>
<p id="online_toc_2"><a class="gg-link" href="#online_toc_2"></a>魏豹亡走楚。楚懷王予豹數千人，復徇魏地。項羽己破秦兵，降章邯，豹下魏二十餘城，立為魏王。<span class="style7">師古曰：「項羽立之。」</span>豹引精兵從項羽入關。羽封諸侯，欲有梁地，<span class="style7">師古曰：「羽欲自取梁地。」</span>迺徙豹於河東，都平陽，為西魏王。</p>
<p id="online_toc_3"><a class="gg-link" href="#online_toc_3"></a>漢王還定三秦，渡臨晉，豹以國屬焉，遂從擊楚於彭城。漢王敗，還至滎陽，豹請視親病，<span class="style7">師古曰：「親謂母也。」</span>至國，則絕河津畔漢。漢王謂酈生曰：「緩頰往說之。」酈生往，豹謝曰：「人生一世間，如白駒過隙。<span class="style7">師古曰：「言其速疾也。白駒謂日景也。隙，壁際也。」</span>今漢王嫚侮人，罵詈諸侯羣臣如奴耳，非有上下禮節，吾不忍復見也。」漢王遣韓信擊豹，遂虜之，傳豹詣滎陽，以其地為河東、太原、上黨郡。漢王令豹守滎陽。楚圍之急，周苛曰：「反國之王，難與共守。」遂殺豹。<span class="style7">師古曰：「反國，言其甞叛也。」</span></p>
<p id="online_toc_4"><a class="gg-link" href="#online_toc_4"></a>田儋，狄人也，<span class="style7">師古曰：「狄，縣名也，地理志屬千乘。」</span>故齊王田氏之族也。<span class="style7">師古曰：「亦六國時齊也。」</span>儋從弟榮，榮弟橫，皆豪桀，宗彊，能得人。陳涉使周市略地，北至狄，狄城守。儋陽為縛其奴，從少年之廷，欲謁殺奴。<span class="style7">服虔曰：「古殺奴婢，皆當告官，儋欲殺令，故詐縛奴以謁也。」師古曰：「陽縛其奴，為殺奴之狀。廷，縣廷之中也，音定。今流俗書本為字作偽，非也。陽即偽耳，不當重言之。」</span>見狄令，因擊殺令，而召豪吏子弟曰：「諸侯皆反秦自立，齊，古之建國，儋，田氏，當王。」遂自立為齊王，發兵擊周市。市軍還去，儋因率兵東略定齊地。</p>
<p id="online_toc_5"><a class="gg-link" href="#online_toc_5"></a>秦將章邯圍魏王咎於臨濟，急。魏王請救於齊，儋將兵救魏。章邯夜銜枚擊，大破齊、楚軍，殺儋於臨濟下。儋從弟榮收儋餘兵東走東阿。</p>
<p id="online_toc_6"><a class="gg-link" href="#online_toc_6"></a>齊人聞儋死，乃立故齊王建之弟田假為王，田角為相，田間為將，以距諸侯。</p>
<p id="online_toc_7"><a class="gg-link" href="#online_toc_7"></a>榮之走東阿，章邯追圍之。項梁聞榮急，迺引兵擊破章邯東阿下。章邯走而西，項梁因追之。而榮怒齊之立假，迺引兵歸，擊逐假。假亡走楚。相角亡走趙。角弟間前救趙，因不敢歸。榮迺立儋子市為王，榮相之，橫為將，平齊地。</p>
<p id="online_toc_8"><a class="gg-link" href="#online_toc_8"></a>項梁旣追章邯，章邯兵益盛，項梁使使趣齊兵共擊章邯。<span class="style7">師古曰：「趣讀曰促。」</span>榮曰：「楚殺田假，趙殺角、間，迺出兵。」楚懷王曰：「田假與國之王，窮而歸我，殺之不誼。」趙亦不殺田角、田閒以市於齊。齊王曰：「蝮蠚手則斬手，蠚足則斬足。<span class="style7">應劭曰：「蝮一名虺。蠚，螫也。螫人手足則割去其肉，不然則死。」師古曰：「爾雅及說文皆以為蝮即虺也，博三寸，首大如擘，而郭璞云各自一種蛇。其蝮蛇，細頸大頭焦尾，色如綬文，文間有毛，似豬鬣，鼻上有針，大者長七八尺，一名反鼻，非虺之類也。以今俗名證之，郭說得矣。虺若土色，所在有之，俗呼土虺。其蝮唯出南方。蝮音芳六反。蠚音火各反。螫音式亦反。虺音許偉反。擘者，人手大指也，音步歷反。」</span>何者？為害於身也。田假、田角、田閒於楚、趙，非手足戚，<span class="style7">文穎曰：「言將亡身，非手足憂也。」臣瓚曰：「田假於楚，非手足之親也。」師古曰：「瓚說是也。」</span>何故不殺？且秦復得志於天下，則齮齕首用事者墳墓矣。」<span class="style7">如淳曰：「齮，側齧也。齕，齩也。」師古曰：「首用事，謂起兵而立號者也。齮音螘。齕音紇。齩音五絞反。」</span>楚、趙不聽齊，齊亦怒，終不肯出兵。章邯果敗殺項梁，<span class="style7">師古曰：「擊敗而殺之。」</span>破楚兵。楚兵東走，而章邯渡河圍趙於鉅鹿。項羽由此怨榮。</p>
<p id="online_toc_9"><a class="gg-link" href="#online_toc_9"></a>羽旣存趙，降章邯，西滅秦，立諸侯王，迺徙齊王市更王膠東，治即墨。<span class="style7">師古曰：「治謂都之也，音丈吏反。下皆類此。」</span>齊將田都從共救趙，因入關，故立都為齊王，治臨菑。故齊王建孫田安，項羽方度河救趙，安下濟北數城，引兵降項羽，羽立安為濟北王，治博陽。榮以負項梁，不肯助楚攻秦，故不得王。趙將陳餘亦失職，不得王。二人俱怨項羽。</p>
<p id="online_toc_10"><a class="gg-link" href="#online_toc_10"></a>榮使人將兵助陳餘，令反趙地，而榮亦發兵以距擊田都，都亡走楚。榮留齊王市毋之膠東。市左右曰：「項王強暴，王不就國，必危。」市懼，迺亡就國。榮怒，追擊殺市於即墨，還攻殺濟北王安，自立為王，盡并三齊之地。<span class="style7">師古曰：「三齊，齊及濟北、膠東。」</span></p>
<p id="online_toc_11"><a class="gg-link" href="#online_toc_11"></a>項王聞之，大怒，乃北伐齊。榮發兵距之城陽。榮兵敗，走平原，平原民殺榮。項羽遂燒夷齊城郭，<span class="style7">師古曰：「夷，平也。」</span>所過盡屠破。齊人相聚畔之。榮弟橫收齊散兵，得數萬人，反擊項羽於城陽。而漢王帥諸侯敗楚，入彭城。項羽聞之，乃釋齊<span class="style7">師古曰：「釋，解也。」</span>而歸擊漢於彭城，因連與漢戰，相距滎陽。以故橫復收齊城邑，立榮子廣為王，而橫相之，政事無巨細皆斷於橫。</p>
<p id="online_toc_12"><a class="gg-link" href="#online_toc_12"></a>定齊三年，聞漢將韓信引兵且東擊齊，齊使華毋傷、田解<span class="style7">師古曰：「二人也。華音戶化反。」</span>軍歷下以距漢。<span class="style7">張晏曰：「濟南歷山之下。」</span>會漢使酈食其往說王廣及相橫，與連和。橫然之，迺罷歷下守備，縱酒，<span class="style7">師古曰：「縱，放也。放意而飲酒。」</span>且遣使與漢平。<span class="style7">師古曰：「方欲遣使。」</span>韓信迺度平原，襲破齊歷下軍，因入臨菑。王廣、相橫以酈生為賣己而亨之。<span class="style7">師古曰：「謂其與韓信合謀。」</span>廣東走高密，橫走博，<span class="style7">蘇林曰：「泰山博縣。」</span>守相田光走城陽，<span class="style7">師古曰：「守相者，言為相而專主居守之事。」</span>將軍田旣軍於膠東。楚使龍且救齊，<span class="style7">師古曰：「且音子閭反。」</span>齊王與合軍高密。漢將韓信、曹參破殺龍且，虜齊王廣。漢將灌嬰追得守相光，至博。而橫聞王死，自立為王，還擊嬰，嬰敗橫軍於贏下。<span class="style7">晉灼曰：「泰山贏縣也。」師古曰：「音弋成反。」</span>橫亡走梁，歸彭越。越時居梁地，中立，且為漢，且為楚。<span class="style7">師古曰：「言在楚、漢之間，居中自立而兩助之也。中音竹仲反。」</span>韓信已殺龍且，因進兵破殺田旣於膠東，灌嬰破殺齊將田吸於千乘，<span class="style7">師古曰：「吸音許及反。」</span>遂平齊地。</p>
<p id="online_toc_13"><a class="gg-link" href="#online_toc_13"></a>漢滅項籍，漢王立為皇帝，彭越為梁王。橫懼誅，而與其徒屬五百餘人入海，居隝中。<span class="style7">韋昭曰：「海中山曰隝。」師古曰：「音丁老反。」</span>高帝聞之，以橫兄弟本定齊，齊人賢者多附焉，今在海中不收，後恐有亂，迺使使赦橫罪而召之。橫謝曰：「臣亨陛下之使酈食其，今聞其弟商為漢將而賢，臣恐懼，不敢奉詔，請為庶人，守海隝中。」使還報，高帝迺詔衞尉酈商曰：「齊王橫即至，人馬從者敢動搖者致族夷！」<span class="style7">師古曰：「族夷，言平除其族。」</span>迺復使使持節具告以詔意，曰：「橫來，大者王，小者乃侯耳；<span class="style7">師古曰：「大者謂橫身，小者其徒屬。」</span>不來，且發兵加誅。」橫迺與其客二人乘傳詣雒陽。<span class="style7">師古曰：「傳音張戀反。」</span></p>
<p id="online_toc_14"><a class="gg-link" href="#online_toc_14"></a>至尸鄉廄置，<span class="style7">應劭曰：「尸鄉在偃師城西。」臣瓚曰：「案廄置謂置馬以傳驛者。」</span>橫謝使者曰：「人臣見天子，當洗沐。」止留。謂其客曰：「橫始與漢王俱南面稱孤，<span class="style7">師古曰：「王者自稱曰孤，蓋為謙也。老子德經曰貴以賤為本，高以下為基，是以侯王自謂孤寡不穀。」</span>今漢王為天子，而橫迺為亡虜，北面事之，其媿固已甚矣。又吾亨人之兄，與其弟併肩而事主，<span class="style7">師古曰：「併音步鼎反。」</span>縱彼畏天子之詔，不敢動搖，我獨不媿於心乎？且陛下所以欲見我，不過欲壹見我面貌耳。陛下在雒陽，今斬吾頭，馳三十里閒，形容尚未能敗，猶可知也。」遂自剄，令客奉其頭，從使者馳奏之高帝。高帝曰：「嗟乎，有以！起布衣，兄弟三人更王，<span class="style7">師古曰：「更音工衡反。」</span>豈非賢哉！」為之流涕，而拜其二客為都尉，發卒二千，以王者禮葬橫。</p>
<p id="online_toc_15"><a class="gg-link" href="#online_toc_15"></a>旣葬，二客穿其冢旁，皆自剄從之。高帝聞而大驚，以橫之客皆賢者，吾聞其餘尚五百人在海中，使使召至，聞橫死，亦皆自殺。於是乃知田橫兄弟能得士也。</p>
<p id="online_toc_16"><a class="gg-link" href="#online_toc_16"></a>韓王信，故韓襄王孽孫也，<span class="style7">張晏曰：「孺子為孽。」師古曰：「孽謂庶耳。張說非也。」</span>長八尺五寸。項梁立楚懷王，燕、齊、趙、魏皆已前王，唯韓無有後，故立韓公子橫陽君成為韓王，欲以撫定韓地。項梁死定陶，成犇懷王。<span class="style7">師古曰：「犇，古奔字。」</span>沛公引兵擊陽城，使張良以韓司徒徇韓地，得信，以為韓將，將其兵從入武關。</p>
<p id="online_toc_17"><a class="gg-link" href="#online_toc_17"></a>沛公為漢王，信從入漢中，乃說漢王曰：「項王王諸將，王獨居此，遷也。士卒皆山東人，竦而望歸，及其蠭東鄉，可以爭天下。」<span class="style7">鄭氏曰：「及軍中將士氣鋒也。」師古曰：「高紀及韓彭英盧傳皆稱斯說是楚王韓信之辭，而此傳復云韓王信之語，豈史家謬錯乎？將二人所勸大指實同也？竦謂引領舉足也。蠭與鋒同。鄉讀曰嚮。」</span>漢王還定三秦，乃許王信，先拜為韓太尉，將兵略韓地。</p>
<p id="online_toc_18"><a class="gg-link" href="#online_toc_18"></a>項籍之封諸王皆就國，韓王成以不從無功，不遣之國，更封為穰侯，<span class="style7">文穎曰：「穰，南陽縣也。」臣瓚曰：「穰縣屬江夏。」師古曰：「文說是也。」</span>後又殺之。聞漢遣信略韓地，乃令故籍游吳時令鄭昌為韓王<span class="style7">孟康曰：「項籍在吳時，昌為吳縣令。」</span>距漢。漢二年，信略定韓地十餘城。漢王至河南，信急擊韓王昌，昌降漢。乃立信為韓王，常將韓兵從。漢王使信與周苛等守滎陽，楚拔之，信降楚。已得亡歸漢，<span class="style7">師古曰：「降楚之後復得歸漢。」</span>漢復以為韓王，竟從擊破項籍。五年春，與信剖符，王穎川。<span class="style7">師古曰：「剖，分也。為合符而分之。」</span></p>
<p id="online_toc_19"><a class="gg-link" href="#online_toc_19"></a>六年春，上以為信壯武，北近鞏、雒，<span class="style7">師古曰：「鞏即今鞏縣。」</span>南迫宛、葉，<span class="style7">師古曰：「南陽之二縣也。宛音於元反。葉音式涉反。」</span>東有淮陽，皆天下勁兵處也，乃更以太原郡為韓國，徙信以備胡，都晉陽。信上書曰：「國被邊，<span class="style7">李竒曰：「被音被馬之被。」師古曰：「被猶帶也。」</span>匈奴數入，晉陽去塞遠，請治馬邑。」上許之。秋，匈奴冒頓大入圍信，信數使使胡求和解。漢發兵救之，疑信數間使，有二心。<span class="style7">師古曰：「間，私也。」</span>上賜信書責讓之曰：「專死不勇，專生不任，<span class="style7">李竒曰：「言為將軍，齎必死之意不得為勇，齎必生之心不任軍事。傳曰『期死非勇也，必生非任也』。」</span>寇攻馬邑，君王力不足以堅守乎？安危存亡之地，此二者朕所以責於君王。」<span class="style7">師古曰：「言雖處危亡之地，執忠履信，可以安存，責其有二心。」</span>信得書，恐誅，因與匈奴約共攻漢，以馬邑降胡，擊太原。</p>
<p id="online_toc_20"><a class="gg-link" href="#online_toc_20"></a>七年冬，上自往擊破信軍銅鞮，<span class="style7">師古曰：「上黨之縣也。鞮音丁奚反。」</span>斬其將王喜。信亡走匈奴，與其將白土人曼丘臣、王黃<span class="style7">張晏曰：「白土，縣名也，屬上郡。」</span>立趙苗裔趙利為王，<span class="style7">師古曰：「六國時趙後。」</span>復收信散兵，而與信及冒頓謀攻漢。匈奴使左右賢王將萬餘騎與王黃等屯廣武以南，至晉陽，<span class="style7">師古曰：「廣武亦太原之縣。」</span>與漢兵戰，漢兵大破之，追至于離石，復破之。<span class="style7">師古曰：「離石，西河之縣。」</span>匈奴復聚兵樓煩西北。漢令車騎擊匈奴，常敗走，漢乘勝追北。聞冒頓居代谷，上居晉陽，使人視冒頓，還報曰「可擊」。上遂至平城，上白登。<span class="style7">服虔曰：「臺名，去平城七里。」如淳曰：「平城旁之高地，若丘陵也。」師古曰：「在平城東山上，去平城十餘里，今其處猶存。服說非也。」</span>匈奴騎圍上，上乃使人厚遺閼氏。<span class="style7">師古曰：「閼氏，匈奴單于之妻也。閼音於連反。氏音支。」</span>閼氏說冒頓曰：「今得漢地，猶不能居，且兩主不相戹。」居七日，胡騎稍稍引去。天霧，漢使人往來，胡不覺。護軍中尉陳平言上曰：「胡者全兵，<span class="style7">李竒曰：「言唯弓矛無雜仗也。」</span>請令彊弩傅兩矢外鄉，<span class="style7">師古曰：「傅讀曰附。每一弩而加兩矢外鄉者，以禦敵也。鄉讀曰嚮。」</span>徐行出圍。」入平城，漢救兵亦至。胡騎遂解去，漢亦罷兵歸。信為匈奴將兵往來擊邊，令王黃等說誤陳豨。</p>
<p id="online_toc_21"><a class="gg-link" href="#online_toc_21"></a>十一年春，信復與胡騎入居參合。<span class="style7">師古曰：「代郡之縣。」</span>漢使柴將軍擊之，<span class="style7">鄧展曰：「柴竒也。」應劭曰：「柴武也。」晉灼曰：「竒，武之子。」師古曰：「應說是也。」</span>遺信書曰：「陛下寬仁，諸侯雖有叛亡，而後歸，輒復故位號，不誅也。<span class="style7">師古曰：「復音扶目反。」</span>大王所知。今王以敗亡走胡，非有大罪，急自歸。」信報曰：「陛下擢僕閭巷，南面稱孤，此僕之幸也。滎陽之事，僕不能死，囚於項籍，此一罪也。寇攻馬邑，僕不能堅守，以城降之，此二罪也。今為反寇，將兵與將軍爭一旦之命，此三罪也。夫種、蠡無一罪，身死亡；<span class="style7">文穎曰：「大夫種、范蠡也。」師古曰：「二人皆越王句踐之臣也。大夫種位為大夫，名種也，有功於越，而句踐逼令自死。范蠡即陶朱公也，浮海而逃之齊，又居陶，自號朱公，竟以壽終。信引之以自喻者，蓋言種不去則見殺，蠡逃亡則獲免。蠡音禮。」</span>僕有三罪，而欲求活，此伍子胥所以僨於吳世也。<span class="style7">蘇林曰：「僨音奮。」孟康曰：「僨猶斃也。言子胥得罪於夫差而不知去，所以斃於世也。」師古曰：「僨謂僵仆而倒也，音方問反。」</span>今僕亡匿山谷間，旦暮乞貣蠻夷，<span class="style7">師古曰：「貣音吐得反。」</span>僕之思歸，如痿人不忘起，盲者不忘視，<span class="style7">師古曰：「痿，風痹病也，音人佳反。」</span>勢不可耳。」遂戰。柴將軍屠參合，斬信。</p>
<p id="online_toc_22"><a class="gg-link" href="#online_toc_22"></a>信之入匈奴，與太子俱，及至頹當城，生子，因名曰頹當。韓太子亦生子嬰。至孝文時，頹當及嬰率其衆降。漢封頹當為弓高侯，<span class="style7">晉灼曰：「功臣表屬營陵。」</span>嬰為襄城侯。<span class="style7">晉灼曰：「功臣表屬魏郡。」</span>吳楚反時，弓高侯功冠諸將。傳子至孫，孫無子，國絕。嬰孫以不敬失侯。穨當孽孫嫣，<span class="style7">鄭氏曰：「音鄢陵之鄢。」師古曰：「鄭音是也，音偃。」</span>貴幸，名顯當世。嫣弟說，<span class="style7">師古曰：「說讀曰悅。」</span>以校尉擊匈奴，封龍頟侯。<span class="style7">師古曰：「字或作雒。」</span>後坐酎金失侯，復以待詔為橫海將軍，擊破東越，封按道侯。<span class="style7">師古曰：「史記年表并衞青傳載韓說初封龍雒侯，後為按道侯，皆與此傳同。而漢書功臣侯表乃云龍頟侯名譊，按道侯名說，列為二人，與此不同，疑表誤。」</span>太初中，為游擊將軍屯五原外列城，還為光祿勳，掘蠱太子宮，為太子所殺。<span class="style7">師古曰：「掘音其勿反。」</span>子興嗣，坐巫蠱誅。上曰：「游擊將軍死事，無論坐者。」<span class="style7">服虔曰：「時無故見殺，而無為之論坐伏辜者也。」臣瓚曰：「按說無故見殺，而子復為巫蠱見誅，皆為怨枉，故上曰毋有應論坐者也。」師古曰：「二說皆非。言韓說以掘蠱為太子所殺，死於國事，忠誠可閔。今興雖以巫蠱見誅，其昆弟宗族應從坐者，可勿論之，所以追寵說也。」</span>乃復封興弟增為龍頟侯。增少為郎，諸曹侍中光祿大夫，昭帝時至前將軍，與大將軍霍光定策立宣帝，益封千戶。本始二年，五將征匈奴，增將三萬騎出雲中，斬首百餘級，至期而還。神爵元年，代張安世為大司馬車騎將軍，領尚書事。增世貴，幼為忠臣，事三主，重於朝廷。為人寬和自守，以溫顏遜辭承上接下，無所失意，保身固寵，不能有所建明。五鳳二年薨，謚曰安侯。子寶嗣，亡子，國除。成帝時，繼功臣後，封增兄子岑為龍頟侯。薨，子持弓嗣。王莽敗，乃絕。</p>
<p id="online_toc_23"><a class="gg-link" href="#online_toc_23"></a>贊曰：周室旣壞，至春秋末，諸侯秏盡，<span class="style7">師古曰：「秏，減也，言漸少而盡也，音呼到反。」</span>而炎黃唐虞之苗裔尚猶頗有存者。<span class="style7">師古曰：「謂神農、黃帝、堯、舜之後。」</span>秦滅六國，而上古遺烈埽地盡矣。<span class="style7">師古曰：「烈，業也。」</span>楚漢之際，豪桀相王，唯魏豹、韓信、田儋兄弟為舊國之後，然皆及身而絕。橫之志節，賔客慕義，猶不能自立，豈非天虖！韓氏自弓高後貴顯，蓋周烈近與！<span class="style7">晉灼曰：「韓先與周同姓，其後苗裔事晉，封於韓原，姓韓氏，韓厥其後也，故曰周烈。」臣瓚曰：「案武王之子，方於三代，世為最近也。」師古曰：「左氏傳云『邘、晉、應、韓，武之穆也』。據如此贊所云，則韓萬先祖，武王之裔。而杜預等以為出自曲沃成師，未詳其說。與讀曰歟。」</span></p>

</div>
<!-- end .main --></div>
<!-- end #main --></div>
</div>
</body></html>