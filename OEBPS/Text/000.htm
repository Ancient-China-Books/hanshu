<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><!--[endif]__--><!--[if IE 7]>    <html class="ie7 oldie"> <![endif]--><!--[if IE 8]>    <html class="ie8 oldie"> <![endif]--><!--[if gt IE 8]><!--><head>
<!--<![endif]-->
<meta content="width=device-width, initial-scale=1" name="viewport"/>
<title id="toc_1">漢書敍例</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main"><div class="main">
<div class="feature">
　　<h1 id="toc_2">漢書敍例</h1>
　　<span class="style11">唐正議大夫行秘書少監琅邪縣開國子　顏師古 撰</span>
<hr/>
<p>
	儲君體上哲之姿，膺守器之重，俯降三善，博綜九流，觀炎漢之餘風，究其終始，懿孟堅之述作，嘉其宏贍，以爲服、應曩說疏紊尚多，蘇、晉眾家剖斷蓋砂，蔡氏纂集尤爲牴牾，自茲以降，蔑足有云。悵前代之未周，愍將來之多惑，顧召幽仄，俾竭芻蕘，匡正睽違，激揚郁滯，將以博喻胄齒，遠覃邦國，弘敷錦帶，啟導青衿。曲稟宏規，備蒙嘉惠，增榮改觀，重價流聲。斗筲之材，徒思罄力；駑蹇之足，終慚遠致。歲在重光，律中大呂，是謂塗月，其書始就。不恥狂簡，輒用上聞，粗陳指例，式存揚搉。
</p>
<p>
	《漢書》舊無註解，唯服虔、應劭等各爲音義，自別施行。至典午中朝，爰有晉灼，集爲一部，凡十四卷，又頗以意增益，時辯前人當否，號曰《漢書集註》。屬永嘉喪亂，金行播遷，此書雖存，不至江左。是以爰自東晉迄於梁、陳，南方學者皆弗之見。有臣瓚者，莫知氏族，考其時代，亦在晉初，又總集諸家音義，稍以己之所見，續廁其末，舉駁前說，喜引《竹書》，自謂甄明，非無差爽，凡二十四卷，分爲兩帙。今之《集解音義》則是其書，而後人見者不知臣瓚所作，乃謂之應劭等《集解》。王氏《七誌》，阮氏《七錄》，並題云然，斯不審耳。學者又斟酌瓚姓，附著安施，或云傅族，既無明文，未足取信。蔡謨全取臣瓚一部散入《漢書》，自此以來始有註本。但意浮功淺，不加隱括，屬輯乖舛，錯亂實多，或乃離析本文，隔其辭句，穿鑿妄起。職此之由，與未注之前大不同矣。謨亦有兩三處錯意，然於學者竟無弘益。
</p>
<p>
	《漢書》舊文多有古字，解說之後屢經遷易，後人習讀，以意刊改，傳寫既多，彌更淺俗。今則曲核古本，歸其真正，一往難識者，皆從而釋之。
</p>
<p>
	古今異言，方俗殊語，未學膚受，或未能通，意有所疑，輒就增損，流遁忘返，穢濫實多。今皆刪削，克復其舊。
</p>
<p>
	諸表列位，雖有科條，文字繁多，遂致餌雜，前後失次，上下乖方，昭穆參差，名實虧廢。今則尋文究例，普更刊整，澄蕩愆違，審定阡陌，就其區域，更爲局界，非止尋讀易曉，庶令轉寫無疑。
</p>
<p>
	禮樂歌詩，各依當時律呂，修短有節，不可格以恆例。讀者茫昧，無復識其斷章，解者支離，又乃錯其句韻，遂使一代文采，空韞精奇，累葉鑽求，罕能通習。今並隨其曲折，剖判義理，歷然易曉，更無疑滯，可得諷誦，開心順耳。
</p>
<p>
	凡舊注是者，則無間然，具而存之，以示不隱。其有指趣略舉，結約未伸，衍而通之，使皆備悉。至於詭文僻見，越理亂真，匡而矯之，以祛惑蔽。若泛說非當，蕪辭競逐，苟出異端，徒爲煩冗，祗穢篇籍，蓋無取焉。舊所闕漏，未嘗解說，普更詳釋，無不洽通。上考典謨，旁究《蒼》《雅》，非苟臆說，皆有援據。六藝殘缺，莫睹全文，各自名家，揚鑣分路。是以向、歆、班、馬、仲舒、子云所引諸經或有殊異，與近代儒者訓義弗同，不可追駁前賢，妄指瑕，曲從後說，苟會扃塗。今則各依本文，敷暢厥指，非不考練，理固宜然，亦猶康成註《禮》，與其《書》、《易》相偝，元凱解《傳》，無系毛、鄭《詩》文。以類而言，其意可了。愛自陳、項，以訖哀、平，年載既多，綜緝斯廣，所以紀傳表志時有不同，當由筆削未休，尚遺秕稗，亦爲後人傳授，先後錯雜，隨手率意，遂有乖張。今智窮波討源，構會甄釋。
</p>
<p>
	字或難識，兼有借音，義指所由，不可暫闕。若更求諸別卷，終恐廢於披覽。今則各於其下，隨即翻音。至如常用可知，不涉疑昧者，眾所共曉，無煩翰墨。
</p>
<p>
	近代注史，競爲該博，多引雜說，攻擊本文，至有詆訶言辭，掎摭利病，顯前修之紕僻，騁己識之優長，乃效矛盾之仇讎，殊乖粉澤之光潤。今之註解，翼讚舊書，一遵軌轍，閉絕歧路。
</p>
<p>
	諸家註釋，雖見名氏，至於爵裡，頗或難知。傳無所存，具列如左：
</p>
<p>
	荀悅字仲豫，潁川人，後漢秘書監。<span class="style7">撰《漢紀》三十卷，其事皆出《漢書》。</span>
</p>
<p>
	服虔字子慎，滎陽人，後漢尚書侍郎，高平令，九江太守。<span class="style7">初名重，改名祗，後定名虔。</span>
</p>
<p>
	應劭字仲援，<span class="style7">一字仲援，一字仲遠。</span>汝南南頓人，後漢蕭令，御史營令，泰山太守。
</p>
<p>
	伏儼字景宏，琅邪人。
</p>
<p>
	劉德，北海人。
</p>
<p>
	鄭氏，晉灼《音義》序云不知其名，而臣瓚《集解》輒云鄭德。既無所據，今依晉灼但稱鄭氏耳。
</p>
<p>
	李斐，不詳所出郡縣。
</p>
<p>
	李奇，南陽人。
</p>
<p>
	鄧展、南陽人，魏建安中爲奮威將軍，封高樂鄉侯。
</p>
<p>
	文穎字叔良，南陽人，後漢末荊州從事，魏建安中爲甘陵府丞。
</p>
<p>
	張揖字稚讓，清河人，<span class="style7">一云河間人。</span>魏太和中爲博士。<span class="style7">止解《司馬相如傳》一卷。</span>
</p>
<p>
	蘇林字孝友，陳留外黃人，魏給事中領秘書監，散騎常侍，永安衛尉，太中大夫，黃初中遷博士，封安成亭侯。
</p>
<p>
	張晏字子博，中山人。
</p>
<p>
	如淳，馮翊人，魏陳郡丞。
</p>
<p>
	孟康字公休，安平廣宗人，魏散騎常侍，弘農太守，領典農校尉，勃海太守，給事中，散騎侍郎，中書令，後轉爲監，封廣陵亭侯。
</p>
<p>
	項昭，不詳何郡縣人。
</p>
<p>
	韋昭字弘嗣，吳郡雲陽人，吳朝尚書郎，太史令，中書郎，博士祭酒，中書僕射，封高陵亭侯。
</p>
<p>
	晉灼，河南人，晉尚書郎。
</p>
<p>
	劉寶字道真，高平人，晉中書郎，河內太守，御史中丞，太子中庶子，吏部郎，安北將軍。<span class="style7">侍皇太子講《漢書》，別有《駁義》。</span>
</p>
<p>
	臣瓚，不詳姓氏及郡縣。
</p>
<p>
	郭璞字景純，河東人，晉贈弘農太守。<span class="style7">止註《相如傳序》及遊獵詩賦。</span>
</p>
<p>
	蔡謨字道明，陳留考城人，東晉侍中五兵尚書，太常領秘書監，都督徐、兗、青三州諸軍事，領徐州刺史，左光祿大夫開府儀同三司，領揚州牧，侍中司徒不拜，贈侍中司空，謚文穆公。
</p>
<p>
	崔浩字伯深，清河人，後魏侍中特進撫軍大將軍，左光祿大夫，司徒，封東郡公。<span class="style7">撰荀悅《漢紀》音義。</span>
</p>
</div>
<!-- end .main --></div>
<!-- end #main --></div>
</div>
</body></html>
