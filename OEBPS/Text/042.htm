<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷四十二‧張周趙任申屠傳第十二</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷四十二・張周趙任申屠傳第十二</h1>
<hr/>
<p id="p0"><a class="gg-link" href="#p0" onclick="return changeColor(this);"></a>張蒼，陽武人也，好書律歷。秦時為御史，主柱下方書。<span class="style7">如淳曰：「方，板也，謂事在板上者也。秦置柱下史，蒼為御史，主其事。或曰主四方文書也。」師古曰：「下云蒼自秦時為柱下御史，明習天下圖書計籍，則主四方文書是也。柱下，居殿柱之下，若今侍立御史矣。」</span>有罪，亡歸。及沛公略地過陽武，蒼以客從攻南陽。蒼當斬，解衣伏質，<span class="style7">師古曰：「質，鍖也。」</span>身長大，肥白如瓠，時王陵見而怪其美士，乃言沛公，赦勿斬。遂西入武關，至咸陽。</p>
<p id="p1"><a class="gg-link" href="#p1" onclick="return changeColor(this);"></a>沛公立為漢王，入漢中，還定三秦。陳餘擊走常山王張耳，耳歸漢，漢以蒼為常山守。從韓信擊趙，蒼得陳餘。趙地已平，漢王以蒼為代相，備邊寇。已而徙為趙相，相趙王耳。耳卒，相其子敖。復徙相代。燕王臧荼反，蒼以代相從攻荼有功，封為北平侯，食邑千二百戶。</p>
<p id="p2"><a class="gg-link" href="#p2" onclick="return changeColor(this);"></a>遷為計相，<span class="style7">文穎曰：「以能計，故號曰計相。」師古曰：「專主計籍，故號計相。」</span>一月，更以列侯為主計四歲。<span class="style7">張晏曰：「以列侯典校郡國簿書。」如淳曰：「以其所主，因以為官號，與計相同。時所卒立，非久施也。」師古曰：「去計相之名，更號主計。」</span>是時蕭何為相國，而蒼乃自秦時為柱下御史，明習天下圖書計籍，又善用筭律歷，故令蒼以列侯居相府，領主郡國上計者。黥布反，漢立皇子長為淮南王，而蒼相之。十四年，遷為御史大夫。</p>
<p id="p3"><a class="gg-link" href="#p3" onclick="return changeColor(this);"></a>周昌者，沛人也。其從兄苛，<span class="style7">師古曰：「苛音何。」</span>秦時皆為泗水卒史。及高祖起沛，擊破泗水守監，於是苛、昌以卒史從沛公，沛公以昌為職志，<span class="style7">應劭曰：「掌主職也。」鄭氏曰：「主旗志也。」師古曰：「志與幟同，音式異反。」</span>苛為客。<span class="style7">張晏曰：「為帳下賔客，不掌官也。」</span>從入關破秦。沛公立為漢王，以苛為御史大夫，昌為中尉。</p>
<p id="p4"><a class="gg-link" href="#p4" onclick="return changeColor(this);"></a>漢三年，楚圍漢王滎陽急，漢王出去，而使苛守滎陽城。楚破滎陽城，欲令苛將，苛罵曰：「若趣降漢王！不然，今為虜矣！」<span class="style7">師古曰：「若，汝也。趣讀曰促。」</span>項羽怒，亨苛。漢王於是拜昌為御史大夫。常從擊破項籍。六年，與蕭、曹等俱封，為汾陰侯。苛子成以父死事，封為高景侯。</p>
<p id="p5"><a class="gg-link" href="#p5" onclick="return changeColor(this);"></a>昌為人強力，敢直言，自蕭、曹等皆卑下之。<span class="style7">師古曰：「下音胡駕反。」</span>昌甞燕入奏事，<span class="style7">孟康曰：「以上宴時入奏事。」師古曰：「燕謂安閑之居也。」</span>高帝方擁戚姬，<span class="style7">師古曰：「擁，抱也。」</span>昌還走。<span class="style7">師古曰：「還謂却退也。」</span>高帝逐得，騎昌項，上問曰：「我何如主也？」昌仰曰：「陛下即桀紂之主也。」於是上笑之，然尤憚昌。及高帝欲廢太子，而立戚姬子如意為太子，大臣固爭莫能得，上以留侯策止。而昌庭爭之強，上問其說，昌為人吃，<span class="style7">師古曰：「吃，言之難也，音訖。」</span>又盛怒，曰：「臣口不能言，然臣期期知其不可。陛下欲廢太子，臣期期不奉詔。」<span class="style7">師古曰：「以口吃，故每重言期期。」</span>上欣然而笑，即罷。呂后側耳於東箱聽，<span class="style7">師古曰：「正寢之東西室皆曰箱，言似箱篋之形。」</span>見昌，為跪謝曰：「微君，太子幾廢。」<span class="style7">師古曰：「微，無也。幾音鉅依反。」</span></p>
<p id="p6"><a class="gg-link" href="#p6" onclick="return changeColor(this);"></a>是歲，戚姬子如意為趙王，年十歲，高祖憂萬歲之後不全也。趙堯為符璽御史，趙人方與公<span class="style7">孟康曰：「方與，縣名。公，其號也。」師古曰：「音房豫。」</span>謂御史大夫周昌曰：「君之史趙堯，年雖少，然竒士，君必異之，是且代君之位。」昌笑曰：「堯年少，刀筆吏耳，何至是乎！」居頃之，堯侍高祖，高祖獨心不樂，悲歌，羣臣不知上所以然。堯進請問曰：「陛下所為不樂，非以趙王年少，而戚夫人與呂后有隙，備萬歲之後而趙王不能自全乎？」高祖曰：「我私憂之，不知所出。」<span class="style7">師古曰：「不知計所出。」</span>堯曰：「陛下獨為趙王置貴彊相，及呂后、太子、羣臣素所敬憚者乃可。」高祖曰：「然。吾念之欲如是，而羣臣誰可者？」堯曰：「御史大夫昌，其人堅忍伉直，自呂后、太子及大臣皆素嚴憚之。獨昌可。」高祖曰：「善。」於是召昌謂曰：「吾固欲煩公，<span class="style7">師古曰：「固，必也，言必欲勞煩公。」</span>公彊為我相趙。」<span class="style7">師古曰：「彊音其兩反。次下亦同。」</span>昌泣曰：「臣初起從陛下，陛下獨柰何中道而棄之於諸侯乎？」高祖曰：「吾極知其左遷，<span class="style7">師古曰：「是時尊右而卑左，故謂貶秩位為左遷。佗皆類此。」</span>然吾私憂趙，念非公無可者。公不得已強行！」<span class="style7">師古曰：「已，止也。」</span>於是徙御史大夫昌為趙相。</p>
<p id="p7"><a class="gg-link" href="#p7" onclick="return changeColor(this);"></a>旣行乆之，高祖持御史大夫印弄之，曰：「誰可以為御史大夫者？」孰視堯曰：「無以易堯。」<span class="style7">師古曰：「言堯可為之，餘人不能勝也。易，代也。」</span>遂拜堯為御史大夫。堯亦前有軍功食邑，及以御史大夫從擊陳豨有功，封為江邑侯。</p>
<p id="p8"><a class="gg-link" href="#p8" onclick="return changeColor(this);"></a>高祖崩，太后使使召趙王，其相昌令王稱疾不行。使者三反，昌曰：「高帝屬臣趙王，<span class="style7">師古曰：「屬，委也，音之欲反。」</span>王年少，竊聞太后怨戚夫人，欲召趙王并誅之。臣不敢遣王，王且亦疾，不能奉詔。」太后怒，迺使使召趙相。相至，謁太后，太后罵昌曰：「爾不知我之怨戚氏乎？而不遣趙王！」昌旣被徵，高后使使召趙王。王果來，至長安月餘，見𫚲殺。昌謝病不朝見，三歲而薨，謚曰悼侯。傳子至孫意，有罪，國除。景帝復封昌孫左車為安陽侯，有罪，國除。</p>
<p id="p9"><a class="gg-link" href="#p9" onclick="return changeColor(this);"></a>初，趙堯旣代周昌為御史大夫，高祖崩，事惠帝終世。高后元年，怨堯前定趙王如意之畫，<span class="style7">師古曰：「畫謂畫策令周昌為相。」</span>乃抵堯罪，以廣阿侯任敖為御史大夫。</p>
<p id="p10"><a class="gg-link" href="#p10" onclick="return changeColor(this);"></a>任敖，沛人也，少為獄吏。高祖甞避吏，吏繫呂后，遇之不謹。任敖素善高祖，怒，擊傷主呂后吏。及高祖初起，敖以客從為御史，守豐二歲。高祖立為漢王，東擊項羽，敖遷為上黨守。陳豨反，敖堅守，封為廣阿侯，食邑千八百戶。高后時為御史大夫，三歲免。孝文元年薨，謚曰懿侯。傳子至曾孫越人，坐為太常廟酒酸不敬，國除。</p>
<p id="p11"><a class="gg-link" href="#p11" onclick="return changeColor(this);"></a>初任敖免，平陽侯曹窋代敖為御史大夫。<span class="style7">師古曰：「窋音竹律反。」</span>高后崩，與大臣共誅諸呂。後坐事免，以淮南相張蒼為御史大夫。蒼與絳侯等尊立孝文皇帝，四年，代灌嬰為丞相。</p>
<p id="p12"><a class="gg-link" href="#p12" onclick="return changeColor(this);"></a>漢興二十餘年，天下初定，公卿皆軍吏。蒼為計相時，緒正律曆。<span class="style7">文穎曰：「緒，尋也，謂本其統緒而正之。」</span>以高祖十月始至霸上，故因秦時本十月為歲首，不革。<span class="style7">師古曰：「革，改也。」</span>推五德之運，以為漢當水德之時，上黑如故。吹律調樂，入之音聲，及以比定律令。<span class="style7">如淳曰：「比音比次之比。謂五音清濁，各有所比，不相錯入，以定十二律之法令於樂官，使長行之。或曰，比謂比方之比，音必履反。」臣瓚曰：「謂以比故取類，以定法律與條令也。」師古曰：「依如氏之說，比音頻二反。」</span>若百工，天下作程品。<span class="style7">如淳曰：「若，順也。百工為器物皆有尺寸斤兩斛斗輕重之宜，使得其法，此之謂順。」晉灼曰：「若，豫及之辭。」師古曰：「言吹律調音以定法令，及百工程品，皆取則也。若，晉說是。」</span>至於為丞相，卒就之。<span class="style7">師古曰：「卒，終也。就，成也。」</span>故漢家言律曆者本張蒼。蒼凡好書，無所不觀，無所不通，而尤邃律曆。<span class="style7">師古曰：「邃，深也，音先遂反。」</span></p>
<p id="p13"><a class="gg-link" href="#p13" onclick="return changeColor(this);"></a>蒼德安國侯王陵，<span class="style7">師古曰：「以救其死刑故也。」</span>及貴，父事陵。陵死後，蒼為丞相，洗沐，常先朝陵夫人上食，然後敢歸家。</p>
<p id="p14"><a class="gg-link" href="#p14" onclick="return changeColor(this);"></a>蒼為丞相十餘年，魯人公孫臣上書，陳終始五德傳，<span class="style7">師古曰：「傳謂傳次也，音直戀反。」</span>言漢土德時，其符黃龍見，當改正朔，易服色。事下蒼，蒼以為非是，罷之。其後黃龍見成紀，於是文帝召公孫臣以為博士，草立土德時歷制度，<span class="style7">張晏曰：「以秦水德，漢土勝之。」晉灼曰：「草，創始也。」</span>更元年。蒼由此自絀，謝病稱老。蒼任人為中候，<span class="style7">張晏曰：「所選舉保任也。按中候，官名。」師古曰：「蒼有所保舉，而其人為中候之官。」</span>大為姦利，上以為讓，<span class="style7">師古曰：「用此事責蒼。」</span>蒼遂病免。孝景五年薨，謚曰文侯。傳子至孫類，有罪，國除。</p>
<p id="p15"><a class="gg-link" href="#p15" onclick="return changeColor(this);"></a>初蒼父長不滿五尺，蒼長八尺餘，蒼子復長八尺，及孫類長六尺餘。蒼免相後，口中無齒，食乳，女子為乳母。<span class="style7">師古曰：「言每就飲之。」</span>妻妾以百數，甞孕者不復幸。年百餘歲迺卒。著書十八篇，言陰陽律歷事。</p>
<p id="p16"><a class="gg-link" href="#p16" onclick="return changeColor(this);"></a>申屠嘉，梁人也。以材官蹶張<span class="style7">如淳曰：「材官之多力，能腳踏彊弩張之，故曰蹶張。律有蹶張士。」師古曰：「今之弩，以手張者曰擘張，以足蹋者曰蹶張。蹶音厥。擘音布麥反。」</span>從高帝擊項籍，遷為隊率。<span class="style7">師古曰：「一隊之率也，音所類反。」</span>從擊黥布，為都尉。孝惠時，為淮陽守。孝文元年，舉故以二千石從高祖者，悉以為關內侯，食邑二十四人，而嘉食邑五百戶。十六年，遷為御史大夫。張蒼免相，文帝以皇后弟竇廣國賢有行，欲相之，曰：「恐天下以吾私廣國。」乆念不可，而高帝時大臣餘見無可者，<span class="style7">師古曰：「見謂見在之人。」</span>乃以御史大夫嘉為丞相，因故邑封為故安侯。</p>
<p id="p17"><a class="gg-link" href="#p17" onclick="return changeColor(this);"></a>嘉為人廉直，門不受私謁。是時太中大夫鄧通方愛幸，賞賜累鉅萬。文帝常燕飲通家，其寵如是。是時嘉入朝，而通居上旁，有怠慢之禮，嘉奏事畢，因言曰：「陛下幸愛羣臣則富貴之，至於朝廷之禮，不可以不肅！」<span class="style7">師古曰：「肅，敬也。」</span>上曰：「君勿言，吾私之。」<span class="style7">師古曰：「言欲私戒敎之。」</span>罷朝坐府中，嘉為檄召通詣丞相府，<span class="style7">師古曰：「檄，木書也，長二尺。」</span>不來，且斬通。通恐，入言上。上曰：「汝弟往，<span class="style7">師古曰：「弟，但也。」</span>吾今使人召若。」<span class="style7">師古曰：「若亦汝也。」</span>通至詣丞相府，免冠，徒跣，頓首謝嘉。嘉坐自如，<span class="style7">師古曰：「如其故。」</span>弗為禮，責曰：「夫朝廷者，高皇帝之朝廷也，通小臣，戲殿上，大不敬，當斬。史今行斬之！」<span class="style7">如淳曰：「嘉語其史曰：『今便行斬之。』」</span>通頓首，首盡出血，不解。上度丞相已困通，<span class="style7">師古曰：「度音徒各反。」</span>使使持節召通，而謝丞相：「此吾弄臣，君釋之。」鄧通旣至，為上泣曰：「丞相幾殺臣。」<span class="style7">師古曰：「幾音巨依反。」</span></p>
<p id="p18"><a class="gg-link" href="#p18" onclick="return changeColor(this);"></a>嘉為丞相五歲，文帝崩，孝景即位。二年，鼂錯為內史，貴幸用事，諸法令多所請變更，議以適罰侵削諸侯。<span class="style7">師古曰：「適讀曰謫。」</span>而丞相嘉自絀，<span class="style7">師古曰：「絀，退也。」</span>所言不用，疾錯。錯為內史，門東出，不便，更穿一門，南出。南出者，太上皇廟堧垣也。<span class="style7">服虔曰：「宮外垣餘地也。」如淳曰：「堧音畏懦之懦。」師古曰：「堧音如椽反，解在食貨志。」</span>嘉聞錯穿宗廟垣，為奏請誅錯。客有語錯，錯恐，夜入宮上謁，自歸上。<span class="style7">師古曰：「歸首於天子。」</span>至朝，嘉請誅內史錯。上曰：「錯所穿非真廟垣，乃外堧垣，故冗官居其中，<span class="style7">師古曰：「冗謂散輩也，如今之散官，音如勇反。」</span>且又我使為之，錯無罪。」罷朝，嘉謂長史曰：「吾悔不先斬錯乃請之，<span class="style7">師古曰：「言先斬而後奏。」</span>為錯所賣。」至舍，因歐血而死。謚曰節侯。傳子至孫臾，有罪，國除。</p>
<p id="p19"><a class="gg-link" href="#p19" onclick="return changeColor(this);"></a>自嘉死後，開封侯陶青、桃侯劉舍及武帝時柏至侯許昌、平棘侯薛澤、武彊侯莊青翟、商陵侯趙周，皆以列侯繼踵，𪘏𪘏廉謹，<span class="style7">師古曰：「𪘏𪘏，持整之貌也。𪘏音初角反。」</span>為丞相備員而已，無所能發明功名著於世者。</p>
<p id="p20"><a class="gg-link" href="#p20" onclick="return changeColor(this);"></a>贊曰：張蒼文好律歷，為漢名相，<span class="style7">師古曰：「文好律歷，猶言名為好律歷也。」</span>而專遵用秦之顓頊歷，何哉？<span class="style7">張晏曰：「不考經典，專用顓頊歷，何哉？」師古曰：「何哉，何為其然哉？」</span>周昌，木強人也。<span class="style7">師古曰：「言其強質如木石然。強音其兩反。」</span>任敖以舊德用。<span class="style7">張晏曰：「謂傷辱呂后吏。」</span>申屠嘉可謂剛毅守節，然無術學，殆與蕭、曹、陳平異矣。<span class="style7">師古曰：「殆，近也，言其識見不如蕭、曹等也。」</span></p>
</div>
<!-- end .main --></div>
<!-- end #main --></div>
</div>
</body></html>