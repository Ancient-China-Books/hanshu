<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷二‧惠帝紀第二</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷二・惠帝紀第二</h1>
<hr/>
<p id="p0"><a class="gg-link" href="#p0" onclick="return changeColor(this);"></a>孝惠皇帝，<span class="style7">荀悅曰：「諱盈之字曰滿。」應劭曰：「禮謚法『柔質慈民曰惠』。」師古曰：「孝子善述父之志，故漢家之謚，自惠帝巳下皆稱孝也。臣下以滿字代盈者，則知帝諱盈也。他皆類此。」</span>高祖太子也，母曰呂皇后。帝年五歲，高祖初為漢王。二年，立為太子。十二年四月，高祖崩。五月丙寅，太子即皇帝位，尊皇后曰皇太后。賜民爵一級。<span class="style7">師古曰：「帝初即位為恩惠也。」</span>中郎、郎中滿六歲爵三級，四歲二級。<span class="style7">蘇林曰：「中郎，省中郎也。」</span>外郎滿六歲二級。<span class="style7">蘇林曰：「外郎，散郎也。」</span>中郎不滿一歲一級。外郎不滿二歲賜錢萬。<span class="style7">張晏曰：「不滿一歲，謂不滿四歲之一歲，作郎三歲也。不滿二歲，謂不滿六歲之二歲，作郎四歲也。」師古曰：「此說非也。直謂作郎未經一歲二歲耳。」</span>宦官尚食比郎中。<span class="style7">應劭曰：「宦官，閽寺也。尚，主也。舊有五尚。尚冠、尚帳、尚衣、尚席亦是。」如淳曰：「主天子物曰尚，主文書曰尚書，又有尚符璽郎也。漢儀注省中有五尚，而內官婦人有諸尚也。」</span>謁者、執楯、執戟、武士、騶比外郎。<span class="style7">應劭曰：「執楯、執戟，親近陛衞也。武士，力士也，高祖使武士縛韓信是也。騶，騶騎也。」師古曰：「騶本廄之馭者，後又令為騎，因謂騶騎耳。」</span>太子御驂乘賜爵五大夫，舍人滿五歲二級。<span class="style7">師古曰：「武士、騶以上，皆舊侍從天子之人也。舍人以上，太子之官屬。」</span>賜給喪事者，二千石錢二萬，六百石以上萬，五百石、二百石以下至佐史五千。<span class="style7">如淳曰：「律有斗食、佐史。」韋昭曰：「若今曹史書佐也。」師古曰：「自五百石以下至於佐史皆賜五千。今又言二百石者，審備其等也。」</span>視作厈上者，將軍四十金，<span class="style7">服虔曰：「斥上，壙上也。」如淳曰：「斥，開也。開土地為冢壙，故以開斥言之。」鄭氏曰：「四十金，四十斤金也。」晉灼曰：「近上二千石賜錢二萬，此言四十金，實金也。下凡言黃金，真金也。不言黃，謂錢也。食貨志黃金一斤直萬錢。」師古曰：「諸賜言黃金者，皆與之金。不言黃者，一金與萬錢也。」</span>二千石二十金，六百石以上六金，五百石以下至佐史二金。減田租，復十五稅一。<span class="style7">鄧展曰：「漢家初十五稅一，儉於周十稅一也。中間廢，今復之也。」如淳曰：「秦作阿房之宮，收太半之賦，遂行，至此乃復十五而稅一。」師古曰：「鄧說是也。復音房目反。」</span>爵五大夫、吏六百石以上及宦皇帝而知名者有罪當盜械者，皆頌繫。<span class="style7">文穎曰：「言皇帝者，以別仕諸王國也。」張晏曰：「時諸侯治民，新承六國之後，咸慕鄉邑，或貪逸豫，樂仕諸侯，今特為京師作優裕法也。」如淳曰：「知名，謂宦人敎帝書學，亦可表異者也。盜者逃也，恐其逃亡，故著械也。頌者容也，言見寬容，但處曹吏舍，不入𨻼牢也。」師古曰：「諸家之說皆非也。宦皇帝而知名者，謂雖非五大夫爵、六百石吏，而早事惠帝，特為所知，故亦優之，所以云及耳，非謂凡在京師異於諸王國，亦不必在於宦人敎書學也。左官之律起自武帝，此時未有。禮記曰『宦學事師』，謂凡仕宦，非閹寺也。盜械者，凡以罪著械皆得稱焉，不必逃亡也。據山海經，貳負之臣、相柳之尸皆云盜械，其義是也。古者頌與容同。五大夫，第九爵也。」</span>上造以上及內外公孫耳孫有罪當刑及當為城旦舂者，皆耐為鬼薪白粲。<span class="style7">應劭曰：「上造，爵滿十六者也。內外公孫謂王侯內外孫也。耳孫者，玄孫之子也，言去其曾高益逺，但耳聞之也。今以上造有功勞，內外孫有骨血屬㜕，施德布惠，故事從其輕也。城旦者，旦起行治城；舂者，婦人不豫外徭，但舂作米：皆四歲刑也。今皆就鬼薪白粲。取薪給宗廟為鬼薪，坐擇米使正白為白粲，皆三歲刑也。」李斐曰：「耳孫，曾孫也。」張晏曰：「公孫，宗室侯王之孫也。」晉灼曰：「耳孫，玄孫之曾孫也，諸侯王表在八世。」師古曰：「上造，第二爵名也。內外公孫，國家宗室及外戚之孫也。耳孫，諸說不同。據平紀及諸侯王表說『梁孝王玄孫之耳孫音』。耳音仍。又匈奴傳說握衍朐鞮單于，云『烏維單于耳孫』。以此參之，李云曾孫是也。然漢書諸處又皆云曾孫非一，不應雜兩稱而言。據爾雅『曾孫之子為玄孫，玄孫之子為來孫，來孫之子為昆孫，昆孫之子為仍孫』，從己而數，是為八葉，則與晉說相同。仍、耳聲相近，蓋一號也。但班氏唯存古名，而計其葉數則錯也。㜕音連。」</span>民年七十以上若不滿十歲有罪當刑者，皆完之。<span class="style7">孟康曰：「不加肉刑髡𩮜也。」師古曰：「若，預及之言也。謂七十以上及不滿十歲以下，皆完之也。𩮜音他計反。」</span>又曰：「吏所以治民也，能盡其治則民賴之，故重其祿，所以為民也。<span class="style7">師古曰：「為音于偽反。」</span>今吏六百石以上父母妻子與同居，及故吏甞佩將軍都尉印將兵及佩二千石官印者，家唯給軍賦，他無有所與。<span class="style7">師古曰：「同居，謂父母妻子之外若兄弟及兄弟之子等見與同居業者，若今言同籍及同財也。無有所與，與讀曰豫。」</span></p>
<p id="p1"><a class="gg-link" href="#p1" onclick="return changeColor(this);"></a>令郡諸侯王立高廟。<span class="style7">師古曰：「諸郡及諸侯王國皆立廟也。今書本郡下或有國字者，流俗不曉妄加之。」</span></p>
<p id="p2"><a class="gg-link" href="#p2" onclick="return changeColor(this);"></a>元年冬十二月，趙隱王如意薨。民有罪，得買爵三十級以免死罪。<span class="style7">應劭曰：「一級直錢二千，凡為六萬，若今贖罪入三十疋縑矣。」師古曰：「令出買爵之錢以贖罪。」</span>賜民爵，戶一級。</p>
<p id="p3"><a class="gg-link" href="#p3" onclick="return changeColor(this);"></a>春正月，城長安。</p>
<p id="p4"><a class="gg-link" href="#p4" onclick="return changeColor(this);"></a>二年冬十月，齊悼惠王來朝，獻城陽郡以益魯元公主邑，尊公主為太后。<span class="style7">如淳曰：「張敖子偃為魯王，故公主得為太后。」師古曰：「此說非也。蓋齊王憂不得脫，故從內史之言，請尊公主為齊太后，以母禮事之，用悅媚呂太后耳。若魯元以子為魯王，自合稱太后，何待齊王尊之乎？據張耳傳『高后元年魯元太后薨，後六年宣平侯敖薨，呂太后立敖子偃為王，以母為太后故也』，是則偃因母為齊王太后而得王，非母因偃乃為太后也。」</span></p>
<p id="p5"><a class="gg-link" href="#p5" onclick="return changeColor(this);"></a>春正月癸酉，有兩龍見蘭陵家人井中，<span class="style7">師古曰：「家人，言庶人之家。」</span>乙亥夕而不見。隴西地震。</p>
<p id="p6"><a class="gg-link" href="#p6" onclick="return changeColor(this);"></a>夏旱。郃陽侯仲薨。<span class="style7">師古曰：「高帝之兄，吳王濞父也。」</span>秋七月辛未，相國何薨。<span class="style7">師古曰：「蕭何也。」</span></p>
<p id="p7"><a class="gg-link" href="#p7" onclick="return changeColor(this);"></a>三年春，發長安六百里內男女十四萬六千人城長安，三十日罷。<span class="style7">鄭氏曰：「城一面，故速罷。」</span></p>
<p id="p8"><a class="gg-link" href="#p8" onclick="return changeColor(this);"></a>以宗室女為公主，嫁匈奴單于。</p>
<p id="p9"><a class="gg-link" href="#p9" onclick="return changeColor(this);"></a>夏五月，立閩越君搖為東海王。<span class="style7">應劭曰：「搖，越王句踐之苗裔也，帥百越之兵助高祖，故封。東海，在吳郡東南濵海云。」師古曰：「即今泉州是其地。」</span></p>
<p id="p10"><a class="gg-link" href="#p10" onclick="return changeColor(this);"></a>六月，發諸侯王、列侯徒隷二萬人城長安。</p>
<p id="p11"><a class="gg-link" href="#p11" onclick="return changeColor(this);"></a>秋七月，都廄災。南越王趙佗稱臣奉貢。<span class="style7">師古曰：「佗音徒何反。」</span></p>
<p id="p12"><a class="gg-link" href="#p12" onclick="return changeColor(this);"></a>四年冬十月壬寅，立皇后張氏。<span class="style7">師古曰：「張敖之女也。史記及漢書無名字，皇甫謐作帝王世紀皆為惠帝張后及孝文薄后已下別制名焉，至於薄父之徒亦立名字，何從而得之乎？雖欲示博聞，不知陷於穿鑿。」</span></p>
<p id="p13"><a class="gg-link" href="#p13" onclick="return changeColor(this);"></a>春正月，舉民孝弟力田者復其身。<span class="style7">師古曰：「弟者，言能以順道事其兄也。弟音徒計力。復音方目反。」</span></p>
<p id="p14"><a class="gg-link" href="#p14" onclick="return changeColor(this);"></a>三月甲子，皇帝冠，赦天下。省法令妨吏民者；除挾書律。<span class="style7">應劭曰：「挾，藏也。」張晏曰：「秦律敢有挾書者族。」</span>長樂宮鴻臺災。宜陽雨血。</p>
<p id="p15"><a class="gg-link" href="#p15" onclick="return changeColor(this);"></a>秋七月乙亥，未央宮凌室災；<span class="style7">師古曰：「凌室，藏冰之室也。豳詩七月之篇曰『納于凌陰』。」</span>丙子，織室災。<span class="style7">師古曰：「主織作繒帛之處。」</span></p>
<p id="p16"><a class="gg-link" href="#p16" onclick="return changeColor(this);"></a>五年冬十月，靁；桃李華，棗實。</p>
<p id="p17"><a class="gg-link" href="#p17" onclick="return changeColor(this);"></a>春正月，復發長安六百里內男女十四萬五千人城長安，三十日罷。</p>
<p id="p18"><a class="gg-link" href="#p18" onclick="return changeColor(this);"></a>夏，大旱。</p>
<p id="p19"><a class="gg-link" href="#p19" onclick="return changeColor(this);"></a>秋八月己丑，相國參薨。<span class="style7">師古曰：「曹參也。」</span></p>
<p id="p20"><a class="gg-link" href="#p20" onclick="return changeColor(this);"></a>九月，長安城成。賜民爵，戶一級。<span class="style7">師古曰：「家長受也。」</span></p>
<p id="p21"><a class="gg-link" href="#p21" onclick="return changeColor(this);"></a>六年冬十月辛丑，齊王肥薨。</p>
<p id="p22"><a class="gg-link" href="#p22" onclick="return changeColor(this);"></a>令民得賣爵。女子年十五以上至三十不嫁，五筭。<span class="style7">應劭曰：「國語越王勾踐令國中女子年十七不嫁者父母有罪，欲人民繁息也。漢律人出一筭，筭百二十錢，唯賈人與奴婢倍筭。今使五筭，罪謫之也。」孟康曰：「或云復之也。」師古曰：「應說是。」</span></p>
<p id="p23"><a class="gg-link" href="#p23" onclick="return changeColor(this);"></a>夏六月，舞陽侯噲薨。<span class="style7">師古曰：「樊噲也。」</span></p>
<p id="p24"><a class="gg-link" href="#p24" onclick="return changeColor(this);"></a>起長安西巿，修敖倉。</p>
<p id="p25"><a class="gg-link" href="#p25" onclick="return changeColor(this);"></a>七年冬十月，發車騎、材官詣滎陽，<span class="style7">師古曰：「車，常擬軍興者，若近代之戍車也。騎，常所養馬，并其人使行充騎，若今武馬及所養者主也。材官，解在高紀。」</span>太尉灌嬰將。</p>
<p id="p26"><a class="gg-link" href="#p26" onclick="return changeColor(this);"></a>春正月辛丑朔，日有蝕之。夏五月丁卯，日有蝕之，旣。<span class="style7">師古曰：「旣，盡也。」</span></p>
<p id="p27"><a class="gg-link" href="#p27" onclick="return changeColor(this);"></a>秋八月戊寅，帝崩于未央宮。<span class="style7">臣瓚曰：「帝年十七即位，即位七年，壽二十四。」</span>九月辛丑，葬安陵。<span class="style7">臣瓚曰：「自崩至葬凡二十四日。安陵在長安北三十五里。」師古曰：「三輔黃圖云去長陵十里。」</span></p>
<p id="p28"><a class="gg-link" href="#p28" onclick="return changeColor(this);"></a>贊曰：孝惠內修親親，外禮宰相，優寵齊悼、趙隱，恩敬篤矣。<span class="style7">師古曰：「篤，厚也。」</span>聞叔孫通之諫則懼然，<span class="style7">蘇林曰：「諫復道乘衣冠道也。」師古曰：「懼讀曰瞿。瞿然，失守貌，音居具反。」</span>納曹相國之對而心說，<span class="style7">蘇林曰：「對修高帝制度、蕭何法也。」師古曰：「說讀曰悅。」</span>可謂寬仁之主。遭呂太后虧損至德，<span class="style7">師古曰：「謂殺趙王，戮戚夫人，因以憂疾不聽政而崩。」</span>悲夫！</p>
</div>
<!-- end .main --></div>
<!-- end #main --></div>
</div>
</body></html>