<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷八十一・匡張孔馬傳第五十一</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature"><h1>卷八十一・匡張孔馬傳第五十一</h1>
<hr/>
<p id="p0"><a class="gg-link" href="#p0" onclick="return changeColor(this);"></a>匡衡字稚圭，東海承人也。<span class="style7">師古曰：「承音證。」</span>父世農夫，至衡好學，家貧，庸作以供資用，<span class="style7">師古曰：「庸作，言賣功庸爲人作役而受顧也。」</span>尤精力過絕人。諸儒爲之語曰：「無說詩，匡鼎來；<span class="style7">服虔曰：「鼎猶言當也，若言匡且來也。」應劭曰：「鼎，方也。」張晏曰：「匡衡少時字鼎，長乃易字稚圭。世所傳衡與貢禹書，上言『衡敬報』，下言『匡鼎白』，知是字也。」師古曰：「服、應二說是也。賈誼曰『天子春秋鼎盛』，其義亦同，而張氏之說蓋穿鑿矣。假有其書，乃是後人見此傳云『匡鼎來』，不曉其意，妄作衡書云『鼎白』耳。字以表德，豈人之所自稱乎？今有西京雜記者，其書淺俗，出於里巷，多有妄說，乃云匡衡小名鼎，蓋絕知者之聽。」</span>匡說詩，解人頤。」<span class="style7">如淳曰：「使人笑不能止也。」</span></p>
<p id="p1"><a class="gg-link" href="#p1" onclick="return changeColor(this);"></a>衡射策甲科，以不應令除爲太常掌故，<span class="style7">師古曰：「投射得甲科之策，而所對文指不應令條也。儒林傳說歲課甲科爲郎中，乙科爲太子舍人，景科補文學掌故。今不應令，是不中甲科之令，所以止爲掌故。」</span>調補平原文學。<span class="style7">師古曰：「調，選也，音徒釣反。」</span>學者多上書薦衡經明，當世少雙，令爲文學就官京師；後進皆欲從衡平原，衡不宜在遠方。事下大子大傅蕭望之、少府梁丘賀問，衡對詩諸大義，其對深美。望之奏衡經學精習，說有師道，可觀覽。宣帝不甚用儒，遣衡歸官。而皇太子見衡對，私善之。</p>
<p id="p2"><a class="gg-link" href="#p2" onclick="return changeColor(this);"></a>會宣帝崩，元帝初即位，樂陵侯史高以外屬爲大司馬車騎將軍，領尚書事，前將軍蕭望之爲副。望之名儒，有師傅舊恩，天子任之，多所貢薦。高充位而已，<span class="style7">師古曰：「言凡事不在也。」</span>與望之有隙。長安令楊興說高曰：「將軍以親戚輔政，貴重於天下無二，然衆庶論議令問休譽不專在將軍者何也？<span class="style7">師古曰：「令，善；問，名；休，美也。」</span>彼誠有所聞也。<span class="style7">師古曰：「以其不能進賢也。」</span>以將軍之莫府，海內莫不卬望，<span class="style7">師古曰：「卬讀曰仰。」</span>而所舉不過私門賔客，乳母子弟，人情忽不自知，<span class="style7">師古曰：「言高輕忽此事，不自知其非。」</span>然一夫竊議，語流天下。夫富貴在身而列士不譽，是有狐白之裘而反衣之也。<span class="style7">師古曰：「狐白，謂狐掖下之皮，其色純白，集以爲裘，輕柔難得，故貴也。反衣之者，以其毛在內也，今人則以背毛爲裘而棄其白，蓋取厚而溫也。衣音於旣反。」</span>古人病其若此，故卑體勞心，以求賢爲務。傳曰：『以賢難得之故因曰事不待賢，以食難得之故而曰飽不待食，或之甚者也。』平原文學匡衡材智有餘，經學絕倫，但以無階朝廷，故隨牒在遠方。<span class="style7">師古曰：「階謂升次也。隨牒，謂隨選補之恒牒，不被超擢者。」</span>將軍誠召置莫府，學士歙然歸仁，<span class="style7">師古曰：「誠謂實行之也。歙音翕。」</span>與參事議，觀其所有，<span class="style7">師古曰：「所有，謂材藝所長。」</span>貢之朝廷，必爲國器，以此顯示衆庶，名流於世。」高然其言，辟衡爲議曹史，薦衡於上，上以爲郎中，遷博士，給事中。</p>
<p id="p3"><a class="gg-link" href="#p3" onclick="return changeColor(this);"></a>是時，有日蝕地震之變，上問以政治得失，衡上疏曰：</p>
<p id="p4"><a class="gg-link" href="#p4" onclick="return changeColor(this);"></a>　　臣聞五帝不同禮，三王各異敎，民俗殊務，所遇之時異也。陛下躬聖德，開太平之路，閔愚吏民觸法抵禁，<span class="style7">師古曰：「抵，觸也。」</span>比年大赦，<span class="style7">師古曰：「比，頻也。」</span>使百姓得改行自新，天下幸甚。臣竊見大赦之後，姦邪不爲衰止，今日大赦，明日犯法，相隨入獄，此殆導之未得其務也。蓋保民者，「陳之以德義」，「示之以好惡」，<span class="style7">師古曰：「保，養也。陳，施也。孝經曰『陳之以德義而民莫遺其親』，『示之以好惡而民知禁』，故衡引以爲言。」</span>觀其失而制其宜，故動之而和，綏之而安。今天下俗貪財賤義，好聲色，上侈靡，廉恥之節薄，淫辟之意縱，<span class="style7">師古曰：「辟讀曰僻。」</span>綱紀失序，疏者踰內，<span class="style7">師古曰：「疏者，妻妾之家。內者，同姓骨肉也。踰謂過越也。」</span>親戚之恩薄；婚姻之黨隆，苟合徼幸，以身設利。不改其原，<span class="style7">師古曰：「設，施也。原，本也。」</span>雖歲赦之，刑猶難使錯而不用也。<span class="style7">師古曰：「歲赦，謂每歲一赦也。錯，置也，音千故反。」</span></p>
<p id="p5"><a class="gg-link" href="#p5" onclick="return changeColor(this);"></a>　　臣愚以爲宜壹曠然大變其俗。孔子曰：「能以禮讓爲國乎，何有？」<span class="style7">師古曰：「論語載孔子之言。謂能以禮讓治國，則其事甚易。」</span>朝廷者，天下之楨幹也。公卿大夫相與循禮恭讓，<span class="style7">師古曰：「循，順也。」</span>則民不爭；好仁樂施，則下不暴；上義高節，則民興行；寬柔和惠，則衆相愛。四者，明王之所以不嚴而成化也。何者？朝有變色之言，則下有爭鬬之患；上有自專之士，則下有不讓之人；上有克勝之佐，則下有傷害之心；上有好利之臣，則下有盜竊之民：此其本也。<span class="style7">師古曰：「言下之所行，皆取化於上也。」</span>今俗吏之治，皆不本禮讓，而上克暴，或忮害好陷人於罪，<span class="style7">師古曰：「忮，堅也。謂酷害之心堅也。忮音之豉反。」</span>貪財而慕埶，故犯法者衆，姦邪不正，雖嚴刑峻法，猶不爲變。此非其天性，有由然也。<span class="style7">師古曰：「非其天性自惡，由上失於敎化耳。」</span></p>
<p id="p6"><a class="gg-link" href="#p6" onclick="return changeColor(this);"></a>　　臣竊考國風之詩，周南、召南被賢聖之化深，故篤於行而廉於色。<span class="style7">師古曰：「篤，厚也。謂樂得淑女以配君子，憂在進賢，不淫其色之類也。」</span>鄭伯好勇，而國人暴虎；<span class="style7">師古曰：「詩鄭風太叔于田之篇曰：『襢裼暴虎，獻于公所。將叔無狃，戒其傷汝。』襢裼，肉袒也。暴虎，空手以搏之也。公，鄭莊公也。將，請也。叔，莊公之弟太叔也。狃，忕也。汝亦太叔也。言以莊公好勇之故，太叔肉袒空手搏虎，取而獻之。國人愛叔，故請之曰勿忕爲之，恐傷汝也。襢音袒，裼音錫，字並從衣。將音千羊反。狃音女九反。」</span>秦穆貴信，而士多從死；<span class="style7">應劭曰：「秦穆公與群臣飲酒，酒酣，公曰：『生共此樂，死共此哀。』於是奄息、仲行、鍼虎許諾。及公薨，皆從死。黃鳥詩所爲作也。」</span>陳夫人好巫，而民淫祀；<span class="style7">張晏曰：「胡公夫人，武王之女大姬，無子，好祭鬼神，鼓舞而祀，故其詩云：『坎其擊鼓，宛丘之下，無冬無夏，值其鷺羽。』」</span>晉侯好儉，而民畜聚；<span class="style7">師古曰：「唐風山有樞之詩序云：『刺晉昭公也，不能修道以正其國，有財不能用，有鐘鼓不能以自樂。』其詩曰：『子有衣裳，弗曳弗婁。子有車馬，弗馳弗驅。宛其死矣，它人是愉。』故其俗皆吝嗇而積財也。畜讀曰蓄。」</span>大王躬仁，邠國貴恕。<span class="style7">師古曰：「太王，周文王之祖，即古公亶父也。國於邠，修德行義。戎狄攻之，欲得地，與之。人人皆怒欲戰。古公曰：『以我故戰，殺人父子而居之，予不忍也。』乃與其私屬度漆沮，踰梁山，止於岐下。邠人舉國扶老攜弱，盡復歸古公於岐下。及它旁國聞古公仁，亦多歸之。邠即今豳州，是其地也。言化太王之仁，故其俗皆貴誠恕。」</span>由此觀之，治天下者審所上而已。<span class="style7">師古曰：「上謂崇尚也。」</span>今之偽薄忮害，不讓極矣。臣聞敎化之流，非家至而人說之也。<span class="style7">師古曰：「言非家家皆到，人人勸說也。」</span>賢者在位，能者布職，朝廷崇禮，百僚敬讓。道德之行，由內及外，自近者始，然後民知所法，遷善日進而不自知。是以百姓安，陰陽和，神靈應，而嘉祥見。詩曰：「商邑翼翼，四方之極；壽考且寧，以保我後生。」<span class="style7">師古曰：「商頌殷武之詩也。商邑，京師也。極，中也。言商邑之禮俗翼翼然可則傚，乃四方之中正也。王則壽考且安，以此全守我子孫也。」</span>此成湯所以建至治，保子孫，化異俗而懷鬼方也。<span class="style7">應劭曰：「鬼方，遠方也。」</span>今長安天子之都，親承聖化，然其習俗無以異於遠方，郡國來者無所法則，或見侈靡而放效之。<span class="style7">師古曰：「放，依也，音甫往反。」</span>此敎化之原本，風俗之樞機，宜先正者也。</p>
<p id="p7"><a class="gg-link" href="#p7" onclick="return changeColor(this);"></a>　　臣聞天人之際，精祲有以相盪，<span class="style7">李竒曰：「祲，氣也。言天人精氣相動也。」師古曰：「祲謂陰陽氣相浸漸以成災祥者也，音子鴆反。」</span>善惡有以相推，事作乎下者象動乎上，陰陽之理各應其感，陰變則靜者動，陽蔽則明者晻，<span class="style7">鄧展曰：「靜者動，謂地震也。明者晻，謂日蝕也。」師古曰：「晻與暗同。」</span>水旱之災隨類而至。今關東連年飢饉，百姓乏困，或至相食，此皆生於賦斂多，民所共者大，<span class="style7">師古曰：「共讀曰供。」</span>而吏安集之不稱之效也。陛下祗畏天戒，哀閔元元，大自減損，省甘泉、建章宮衞，罷珠崖，偃武行文，將欲度唐虞之隆，絕殷周之衰也。<span class="style7">師古曰：「度，過也。絕謂除其惡政也。」</span>諸見罷珠崖詔書者，莫不欣欣，人自以將見太平也。宜遂減宮室之度，省靡麗之飾，考制度，脩外內，近忠正，遠巧佞，放鄭衞，進雅頌，舉異材，開直言，任溫良之人，退刻薄之吏，顯絜白之士，昭無欲之路，<span class="style7">師古曰：「昭亦明也。」</span>覽六蓺之意，察上世之務，明自然之道，博和睦之化，以崇至仁，匡失俗，易民視，<span class="style7">師古曰：「匡，正也。易，變也。」</span>令海內昭然咸見本朝之所貴，道德弘於京師，淑問揚乎疆外，<span class="style7">師古曰：「淑，善也。問，名也。」</span>然後大化可成，禮讓可興也。</p>
<p id="p8"><a class="gg-link" href="#p8" onclick="return changeColor(this);"></a>上說其言，<span class="style7">師古曰：「說讀曰悅。」</span>遷衡爲光祿大夫、太子少傅。</p>
<p id="p9"><a class="gg-link" href="#p9" onclick="return changeColor(this);"></a>時，上好儒術文辭，頗改宣帝之政，言事者多進見，人人自以爲得上意。又傅昭儀及子定陶王愛幸，寵於皇后、太子。<span class="style7">師古曰：「寵，踰也。」</span>衡復上疏曰：</p>
<p id="p10"><a class="gg-link" href="#p10" onclick="return changeColor(this);"></a>　　臣聞治亂安危之機，在乎審所用心。蓋受命之王務在創業垂統傳之無窮，繼體之君心存於承宣先王之德而襃大其功。昔者成王之嗣位，思述文武之道以養其心，休烈盛美皆歸之二后而不敢專其名，<span class="style7">師古曰：「休亦美也。烈，業也。后，君也。二君，文王、武王也。」</span>是以上天歆享，鬼神祐焉。其詩曰：「念我皇祖，陟降廷止。」<span class="style7">師古曰：「周頌閔予小子之詩。言成王常念文王、武王之德，奉而行之，故鬼神上下臨其朝廷。」</span>言成王常思祖考之業，而鬼神祐助其治也。</p>
<p id="p11"><a class="gg-link" href="#p11" onclick="return changeColor(this);"></a>　　陛下聖德天覆，子愛海內，然陰陽未和，姦邪未禁者，殆論議者未丕揚先帝之盛功，<span class="style7">師古曰：「丕，大也。丕字或作本，言修其本業而顯揚也。」</span>爭言制度不可用也，務變更之，<span class="style7">師古曰：「更，改也。」</span>所更或不可行，而復復之，<span class="style7">師古曰：「下復音扶目反。」</span>是以羣下更相是非，<span class="style7">師古曰：「更音工衡反。」</span>吏民無所信。臣竊恨國家釋樂成之業，<span class="style7">師古曰：「釋，廢也。樂成，謂已成之業，人情所樂也。」</span>而虛爲此紛紛也。願陛上詳覽統業之事，留神於遵制揚功，以定群下之心。大雅曰：「無念爾祖，聿脩厥德。」<span class="style7">師古曰：「大雅文王之詩也。無念，念也。聿，述也。」</span>孔子著之孝經首章，蓋至德之本也。傳曰：「審好惡，理情性，而王道畢矣。」能盡其性，然後能盡人物之性；能盡人物之性，可以贊天地之化。<span class="style7">師古曰：「贊，明也。」</span>治性之道，必審己之所有餘，而強其所不足。<span class="style7">師古曰：「強，勉也，音其兩反。」</span>蓋聦明疏通者戒於大察，寡聞少見者戒於雍蔽，<span class="style7">師古曰：「雍讀曰壅。」</span>勇猛剛彊者戒於大暴，仁愛溫良者戒於無斷，湛靜安舒者戒於後時，<span class="style7">師古曰：「湛讀曰沈。」</span>廣心浩大者戒於遺忘。必審己之所當戒，而齊之以義，然後中和之化應，而巧偽之徒不敢比周而望進。<span class="style7">師古曰：「比音頻寐反。」</span>唯陛下戒所以崇聖德。</p>
<p id="p12"><a class="gg-link" href="#p12" onclick="return changeColor(this);"></a>　　臣又聞室家之道脩，則天下之理得，故詩始國風，<span class="style7">師古曰：「關雎美后妃之德，而爲國風之首。」</span>禮本冠婚。<span class="style7">師古曰：「禮記冠義曰：『冠者，禮之始也。』婚義曰：『婚者，禮之本也。』」</span>始乎國風，原情性而明人倫也；本乎冠婚，正基兆而防未然也。福之興莫不本乎室家之道，衰莫不始乎梱內。<span class="style7">師古曰：「梱與閫同，謂門橛也，音苦本反。」</span>故聖王必慎妃后之際，別適長之位。<span class="style7">師古曰：「適讀曰嫡。其下並同。」</span>禮之於內也，卑不隃尊，<span class="style7">師古曰：「隃與踰同。」</span>新不先故，所以統人情而理陰氣也。其尊適而卑庶也，適子冠乎阼，禮之用醴，<span class="style7">師古曰：「阼，主階也。醴，甘酒也，貴於衆酒。」</span>衆子不得與列，所以貴正體而明嫌疑也。非虛加其禮文而已，乃中心與之殊異，故禮探其情而見之外也。聖人動靜游燕，所親物得其序；<span class="style7">師古曰：「言凡物大小高卑，皆有次序。」</span>得其序，則海內自脩，百姓從化。如當親者疏，當尊者卑，<span class="style7">師古曰：「如，若也。」</span>則佞巧之姦因時而動，以亂國家。故聖人慎防其端，禁於未然，不以私恩害公義。陛下聖德純備，莫不脩正，則天下無爲而治。詩云：「于以四方，克定厥家。」<span class="style7">師古曰：「周頌桓之詩也。言欲治四方者，先當能定其家，從內以及外。」</span>傳曰：「正家而天下定矣。」<span class="style7">師古曰：「易家人卦之彖辭。」</span></p>
<p id="p13"><a class="gg-link" href="#p13" onclick="return changeColor(this);"></a>衡爲少傅數年，數上疏陳便宜，及朝廷有政議，傅經以對，<span class="style7">師古曰：「傅讀曰附。附，依也。」</span>言多法義。上以爲任公卿，<span class="style7">師古曰：「任，堪也。」</span>由是爲光祿勳、御史大夫。建昭三年，代韋玄成爲丞相，封樂安侯，食邑六百戶。</p>
<p id="p14"><a class="gg-link" href="#p14" onclick="return changeColor(this);"></a>元帝崩，成帝即位，衡上疏戒妃匹，勸經學威儀之則，曰：</p>
<p id="p15"><a class="gg-link" href="#p15" onclick="return changeColor(this);"></a>　　陛下秉至孝，哀傷思慕不絕於心，未有游虞弋射之宴，<span class="style7">師古曰：「虞與娛同。」</span>誠隆於慎終追遠，<span class="style7">師古曰：「慎終，慎孝道之終也。追遠，不忘本也。論語稱孔子：『慎終追遠，則民德歸厚矣。』故衡引之。」</span>無窮已也。竊願陛下雖聖性得之，猶復加聖心焉。<span class="style7">師古曰：「言天性已自然矣，又當加意也。」</span>詩云「焭焭在疚」，<span class="style7">師古曰：「周頌閔予小子之詩。煢煢，憂貌也。疚，病也。」</span>言成王喪畢思慕，意氣未能平也，蓋所以就文武之業，崇大化之本也。<span class="style7">師古曰：「就，成也。」</span></p>
<p id="p16"><a class="gg-link" href="#p16" onclick="return changeColor(this);"></a>　　臣又聞之師曰：「妃匹之際，生民之始，萬福之原。」婚姻之禮正，然後品物遂而天命全。<span class="style7">師古曰：「遂，成也。」</span>孔子論詩以關雎爲始，言太上者民之父母，<span class="style7">師古曰：「太上，居尊上之位也。」</span>后夫人之行不侔乎天地，<span class="style7">師古曰：「侔，等也。」</span>則無以奉神靈之統而理萬物之宜。故詩曰：「窈窕淑女，君子好仇。」<span class="style7">師古曰：「周南關雎之詩也。窈窕，幽閒也。仇，匹也。」</span>言能致其貞淑，不貳其操，情欲之感無介乎容儀，<span class="style7">服虔曰：「不見色於容儀也。」師古曰：「介，繫也。言不以情欲繫心，而著於容儀者。」</span>宴私之意不形乎動靜，<span class="style7">師古曰：「形，見也。」</span>夫然後可以配至尊而爲宗廟主。此綱紀之首，王敎之端也，自上世已來，三代興廢，未有不由此者也。願陛下詳覽得失盛衰之效以定大基，采有德，戒聲色，近嚴敬，遠技能。<span class="style7">師古曰：「無德之人，雖有技能則斥遠之。」</span></p>
<p id="p17"><a class="gg-link" href="#p17" onclick="return changeColor(this);"></a>　　竊見聖德純茂，專精詩書，好樂無厭。<span class="style7">師古曰：「樂音五敎反。」</span>臣衡材駑，無以輔相善義，<span class="style7">師古曰：「相，助也。」</span>宣揚德音。臣聞六經者，聖人所以統天地之心，著善惡之歸，明吉凶之分，<span class="style7">師古曰：「分音扶問反。」</span>通人道之正，使不悖於其本性者也。<span class="style7">師古曰：「悖，乖也，音布內反。」</span>故審六蓺之指，則人天之理可得而和，草木昆蟲可得而育，此永永不易之道也。<span class="style7">師古曰：「易，變也。」</span>及論語、孝經，聖人言行之要，宜究其意。<span class="style7">師古曰：「究，盡也。」</span></p>
<p id="p18"><a class="gg-link" href="#p18" onclick="return changeColor(this);"></a>　　臣又聞聖王之自爲動靜周旋，奉天承親，臨朝享臣，物有節文，以章人倫。<span class="style7">師古曰：「物，事也，事事皆有節文。」</span>蓋欽翼祗栗，事天之容也；溫恭敬遜，承親之禮也；正躬嚴恪，<span class="style7">師古曰：「嚴讀曰儼。」</span>臨衆之儀也；嘉惠和說，饗下之顏也。<span class="style7">師古曰：「說讀曰悅。饗，燕饗也。」</span>舉錯動作，物遵其儀，故形爲仁義，動爲法則。孔子曰：「德義可尊，容止可觀，進退可度，以臨其民，是以其民畏而愛之，則而象之。」<span class="style7">師古曰：「孝經載孔子之言也。則，法也。象，似也。」</span>大雅云：「敬慎威儀，惟民之則。」<span class="style7">師古曰：「抑之詩。」</span>諸侯正月朝覲天子，天子惟道德，昭穆穆以視之，<span class="style7">師古曰：「昭，明也。穆穆，天子之容也。視讀曰示。」</span>又觀以禮樂，饗醴迺歸。<span class="style7">師古曰：「觀亦視也。饗醴，以醴酒饗也。」</span>故萬國莫不獲賜祉福，蒙化而成俗。今正月初幸路寢，臨朝賀，置酒以饗萬方，傳曰「君子慎始」，願陛下留神動靜之節，使羣下得望盛德休光，<span class="style7">師古曰：「休，美也。」</span>以立基楨，天下幸甚！</p>
<p id="p19"><a class="gg-link" href="#p19" onclick="return changeColor(this);"></a>上敬納其言。頃之，衡復奏正南北郊，罷諸淫祀，語在郊祀志。</p>
<p id="p20"><a class="gg-link" href="#p20" onclick="return changeColor(this);"></a>初，元帝時，中書令石顯用事，自前相韋玄成及衡皆畏顯，不敢失其意。至成帝初即位，衡迺與御史大夫甄譚共奏顯，追條其舊惡，并及黨與。於是司隷校尉王尊劾奏：「衡、譚居大臣位，知顯等專權埶，作威福，爲海內患害，不以時白奏行罰，而阿諛曲從，附下罔上，無大臣輔政之義。旣奏顯等，不自陳不忠之罪，而反揚著先帝任用傾覆之徒，<span class="style7">師古曰：「著，明也。」</span>罪至不道。」有詔勿劾。衡慙懼，上疏謝罪，因稱病乞骸骨，上丞相樂安侯印綬。上報曰：「君以道德脩明，位在三公，先帝委政，遂及朕躬。君遵脩法度，勤勞公家，朕嘉與君同心合意，庶幾有成。今司隷校尉尊妄詆欺，<span class="style7">師古曰：「詆，毀也，音丁禮反。」</span>加非於君，朕甚閔焉。方下有司問狀，<span class="style7">師古曰：「問司隷。」</span>君何疑而上書歸侯乞骸骨，是章朕之未燭也。<span class="style7">師古曰：「燭，照也。」</span>傳不云乎？『禮義不愆，何恤人之言！』<span class="style7">師古曰：「愆，過也。恤，憂也。」</span>君其察焉。專精神，近醫藥，強食自愛。」因賜上尊酒、養牛。<span class="style7">師古曰：「上尊，解在薛廣德傳。」</span>衡起視事。上以新即位，襃優大臣，然群下多是王尊者。衡嘿嘿不自安，每有水旱，風雨不時，連乞骸骨讓位。上輒以詔書尉撫，不許。</p>
<p id="p21"><a class="gg-link" href="#p21" onclick="return changeColor(this);"></a>乆之，衡子昌爲越騎校尉，醉殺人，繫詔獄。越騎官屬與昌弟且謀篡昌。<span class="style7">師古曰：「逆取曰篡。」</span>事發覺，衡免冠徒跣待罪，天子使謁者詔衡冠履。而有司奏衡專地盜土，衡竟坐免。</p>
<p id="p22"><a class="gg-link" href="#p22" onclick="return changeColor(this);"></a>初，衡封僮之樂安鄉，<span class="style7">文穎曰：「屬臨淮郡。」</span>鄉本田隄封三千一百頃，<span class="style7">師古曰：「提封，舉其封界內之揔數。」</span>南以閩佰爲界。<span class="style7">師古曰：「佰者，田之東西界也。閩者，佰之名也。佰音莫客反。」</span>初元元年，郡圖誤以閩佰爲平陵佰。積十餘歲，衡封臨淮郡，<span class="style7">蘇林曰：「平陵佰在閩佰南，誤十餘歲，衡乃始封此鄉。」</span>遂封真平陵佰以爲界，多四百頃。至建始元年，郡迺定國界，上計簿，更定圖，言丞相府。衡謂所親吏趙殷曰：<span class="style7">師古曰：「所親，素所親任者。」</span>「主簿陸賜故居奏曹，習事曉知國界，署集曹掾。」明年治計時，衡問殷國界事：「曹欲奈何？」殷曰：「賜以爲舉計，令郡實之。<span class="style7">師古曰：「舉發上計之簿，令郡改從平陵佰以爲定實。」</span>恐郡不肯從實，可令家丞上書。」衡曰：「顧當得不耳，何至上書？」<span class="style7">師古曰：「顧，念也。」</span>亦不告曹使舉也，聽曹爲之。後賜與屬明舉計曰：「案故圖，樂安鄉南以平陵佰爲界，不足故而以閩佰爲界，解何？」<span class="style7">師古曰：「不足故者，不依故圖而滿足也。解何者，以分解此時意，猶今言分疏也。」</span>郡即復以四百頃付樂安國。衡遣從史之僮，收取所還田租穀千餘石入衡家。司隷校尉駿、少府忠行廷尉事劾奏「衡監臨盜所主守直十金以上。<span class="style7">師古曰：「十金以上，當時律定罪之次，若今律條言一尺以上，一匹以上。」</span>春秋之義，諸侯不得專地，所以壹統尊法制也。衡位三公，輔國政，領計簿，知郡實，正國界，計簿已定而背法制，專地盜土以自益，及賜、明阿承衡意，猥舉郡計，亂減縣界，<span class="style7">師古曰：「猥，曲也。」</span>附下罔上，擅以地附益大臣，皆不道。」於是上可其奏，勿治，丞相免爲庶人，終於家。</p>
<p id="p23"><a class="gg-link" href="#p23" onclick="return changeColor(this);"></a>子咸亦明經，歷位九卿。家世多爲博士者。</p>
<p id="p24"><a class="gg-link" href="#p24" onclick="return changeColor(this);"></a>張禹字子文，河內軹人也，至禹父徙家蓮勺。<span class="style7">師古曰：「左馮翊縣名也，音輦酌。」</span>禹爲兒，數隨家至市，喜觀於卜相者前。<span class="style7">師古曰：「至其人之前而觀之。喜音許吏反。」</span>乆之，頗曉其別蓍布卦意，<span class="style7">師古曰：「別，分也，音彼列反。」</span>時從旁言。卜者愛之，又竒其面貌，謂禹父：「是兒多知，可令學經。」及禹壯，至長安學，從沛郡施讎受易，琅邪王陽、膠東庸生問論語，旣皆明習，有徒衆，舉爲郡文學。甘露中，諸儒薦禹，有詔太子太傅蕭望之問。禹對易及論語大義，望之善焉，奏禹經學精習，有師法，可試事。<span class="style7">師古曰：「試以職事也。」</span>奏寑，<span class="style7">師古曰：「寑謂不下也。」</span>罷歸故官。乆之，試爲博士。初元中，立皇太子，而博士鄭寬中以尚書授太子，薦言禹善論語。詔令禹授太子論語，由是遷光祿大夫。數歲，出爲東平內史。</p>
<p id="p25"><a class="gg-link" href="#p25" onclick="return changeColor(this);"></a>元帝崩，成帝即位，徵禹、寬中，皆以師賜爵關內侯，寬中食邑八百戶，禹六百戶。拜爲諸吏光祿大夫，秩中二千石，給事中，領尚書事。是時，帝舅陽平侯王鳳爲大將軍輔政專權，而上富於春秋，謙讓，方鄉經學，<span class="style7">師古曰：「鄉讀曰嚮。」</span>敬重師傅。而禹與鳳竝領尚書，內不自安，數病上書乞骸骨，欲退避鳳。上報曰：「朕以幼年執政，萬機懼失其中，君以道德爲師，故委國政。君何疑而數乞骸骨，忽忘雅素，<span class="style7">師古曰：「雅素，故也。謂師傅故舊之恩。」</span>欲避流言？朕無聞焉。<span class="style7">師古曰：「不聞有毀短之言。」</span>君其固心致思，緫秉諸事，推以孳孳，無違朕意。」加賜黃金百斤、養牛、上尊酒，太官致餐，侍醫視疾，<span class="style7">師古曰：「侍醫，侍天子之醫。」</span>使者臨問。禹惶恐，復起視事，河平四年代王商爲丞相，封安昌侯。</p>
<p id="p26"><a class="gg-link" href="#p26" onclick="return changeColor(this);"></a>爲相六歲，鴻嘉元年以老病乞骸骨，上加優再三，迺聽許。賜安車駟馬，黃金百斤，罷就弟，以列侯朝朔望，位特進，見禮如丞相，置從事史五人，益封四百戶。天子數加賞賜，前後數千萬。</p>
<p id="p27"><a class="gg-link" href="#p27" onclick="return changeColor(this);"></a>禹爲人謹厚，內殖貨財，<span class="style7">師古曰：「殖，生也。」</span>家以田爲業。及富貴，多買田至四百頃，皆涇、渭溉灌，極膏腴上賈。<span class="style7">師古曰：「賈讀曰價。」</span>它財物稱是。禹性習知音聲，內奢淫，身居大第，後堂理絲竹筦弦。<span class="style7">如淳曰：「今樂家五日一習樂爲理樂。」師古曰：「筦亦管字。」</span></p>
<p id="p28"><a class="gg-link" href="#p28" onclick="return changeColor(this);"></a>禹成就弟子尤著者，淮陽彭宣至大司空，沛郡戴崇至少府九卿。宣爲人恭儉有法度，而崇愷弟多智，<span class="style7">師古曰：「愷，樂也。弟，易也。言性和樂而簡易。」</span>二人異行。禹心親愛崇，敬宣而疏之。崇每候禹，常責師宜置酒設樂與弟子相娛。禹將崇入後堂飲食，婦女相對，優人筦弦鏗鏘極樂，<span class="style7">師古曰：「極樂，盡其歡樂之情。」</span>昏夜乃罷。而宣之來也，禹見之於便坐，<span class="style7">師古曰：「便坐，謂非正寢，在於旁側可以延賔者也。坐音才卧反。」</span>講論經義，日晏賜食，不過一肉巵酒相對。<span class="style7">師古曰：「一豆之肉，一巵行酒。」</span>宣未甞得至後堂。及兩人皆聞知，各自得也。<span class="style7">服虔曰：「各自爲得宜。」</span></p>
<p id="p29"><a class="gg-link" href="#p29" onclick="return changeColor(this);"></a>禹年老，自治冢塋，起祠室，好平陵肥牛亭部處地，<span class="style7">師古曰：「肥牛，亭名。欲得置亭處之地爲冢塋。」</span>又近延陵，奏請求之，上以賜禹，詔令平陵徙亭它所。曲陽侯根聞而爭之：「此地當平陵寑廟衣冠所出游道，禹爲師傅，不遵謙讓，至求衣冠所游之道，又徙壞舊亭，重非所宜。<span class="style7">師古曰：「重音直用反。」</span>孔子稱『賜愛其羊，我愛其禮』，<span class="style7">師古曰：「論語云子貢欲去告朔之餼羊，孔子曰：『賜也，爾愛其羊，我愛其禮。』故引之。」</span>宜更賜禹它地。」根雖爲舅，上敬重之不如禹，根言雖切，猶不見從，卒以肥牛亭地賜禹。根由是害禹寵，數毀惡之。<span class="style7">師古曰：「惡謂言其過惡。」</span>天子愈益敬厚禹。禹每病，輒以起居聞，<span class="style7">師古曰：「謂其食飲寢卧之增損。」</span>車駕自臨問之。上親拜禹牀下，禹頓首謝恩，歸誠言「老臣有四男一女，愛女甚於男，遠嫁爲張掖太守蕭咸妻，不勝父子私情，思與相近。」上即時徙咸爲弘農太守。又禹小子未有官，上臨候禹，禹數視其小子，上即禹牀下拜爲黃門郎，給事中。</p>
<p id="p30"><a class="gg-link" href="#p30" onclick="return changeColor(this);"></a>禹雖家居，以特進爲天子師，國家每有大政，必與定議。<span class="style7">師古曰：「與讀曰豫。」</span>永始、元延之間，日蝕地震尤數，吏民多上書言災異之應，譏切王氏專政所致。上懼變異數見，意頗然之，未有以明見，迺車駕至禹弟，辟左右，<span class="style7">師古曰：「辟讀曰闢。」</span>親問禹以天變，因用吏民所言王氏事示禹。禹自見年老，子孫弱，又與曲陽侯不平，恐爲所怨。禹則謂上曰：「春秋二百四十二年間，日蝕三十餘，地震五，或爲諸侯相殺，或夷狄侵中國。災變之異深遠難見，故聖人罕言命，不語怪神。<span class="style7">師古曰：「罕，稀也。論語云『子罕言利與命與仁』，又曰『子不語怪力亂神』。」</span>性與天道，自子贛之屬不得聞，<span class="style7">師古曰：「論語云『夫子之言性與天道不可得而聞也』，謂孔子未甞言性命之事及天道。」</span>何況淺見鄙儒之所言！陛下宜修政事以善應之，與下同其福喜，此經義意也。新學小生，亂道誤人，宜無信用，以經術斷之。」上雅信愛禹，由此不疑王氏。後曲陽侯根及諸王子弟聞知禹言，皆喜說，<span class="style7">師古曰：「說讀曰悅。」</span>遂親就禹。禹見時有變異，若上體不安，擇日絜齋露蓍，<span class="style7">服虔曰：「露筮易蓍於星宿下，明日乃用。言得天氣也。」師古曰：「蓍，草名，筮者所用也，音式夷反。」</span>正衣冠立筮，得吉卦則獻其占，如有不吉，禹爲感動憂色。</p>
<p id="p31"><a class="gg-link" href="#p31" onclick="return changeColor(this);"></a>成帝崩，禹及事哀帝，建平二年薨，謚曰節侯。禹四子，長子宏嗣侯，官至太常，列於九卿。三弟皆爲校尉散騎諸曹。</p>
<p id="p32"><a class="gg-link" href="#p32" onclick="return changeColor(this);"></a>初，禹爲師，以上難數對己問經，爲論語章句獻之。始魯扶卿及夏侯勝、王陽、蕭望之、韋玄成皆說論語，篇弟或異。禹先事王陽，後從庸生，采獲所安，最後出而尊貴。諸儒爲之語曰：「欲爲論，念張文。」由是學者多從張氏，餘家寖微。<span class="style7">師古曰：「寖，漸也。」</span></p>
<p id="p33"><a class="gg-link" href="#p33" onclick="return changeColor(this);"></a>孔光字子夏，孔子十四世之孫也。孔子生伯魚鯉，<span class="style7">師古曰：「名鯉，字伯魚。先言其字者，孔氏自爲譜諜，示尊其先也。下皆類此。」</span>鯉生子思伋，<span class="style7">師古曰：「伋音級。」</span>伋生子上帛，帛生子家求，求生子真箕，箕生子高穿。穿生順，順爲魏相。順生鮒，鮒爲陳涉博士，死陳下。鮒弟子襄爲孝惠博士，長沙太傅。襄生忠，忠生武及安國，武生延年。延年生霸，字次孺。霸生光焉。安國、延年皆以治尚書爲武帝愽士。安國至臨淮太守。霸亦治尚書，事太傅夏侯勝，昭帝末年爲愽士，宣帝時爲太中大夫，以選授皇太子經，遷詹事，高密相。是時，諸侯王相在郡守上。</p>
<p id="p34"><a class="gg-link" href="#p34" onclick="return changeColor(this);"></a>元帝即位，徵霸，以師賜爵關內侯，食邑八百戶，號襃成君，<span class="style7">如淳曰：「爲帝師，敎令成就，故曰襃成君。」</span>給事中，加賜黃金二百斤，第一區，徙名數于長安。<span class="style7">師古曰：「名數，戶籍也。」</span>霸爲人謙退，不好權埶，常稱爵位泰過，何德以堪之！上欲致霸相位，自御史大夫貢禹卒，及薛廣德免，輒欲拜霸。霸讓位，自陳至三，上深知其至誠，迺弗用。以是敬之，賞賜甚厚。及霸薨，上素服臨弔者再，至賜東園祕器錢帛，策贈以列侯禮，謚曰烈君。</p>
<p id="p35"><a class="gg-link" href="#p35" onclick="return changeColor(this);"></a>霸四子，長子福嗣關內侯。次子捷、捷弟喜皆列校尉諸曹。光，最少子也，經學尤明，年未二十，舉爲議郎。光祿勳匡衡舉光方正，爲諫大夫。坐議有不合，左遷虹長，<span class="style7">師古曰：「不合，謂不合天子意也。虹，沛之縣也，音貢。」</span>自免歸敎授。成帝初即位，舉爲博士，數使錄冤獄，行風俗，<span class="style7">師古曰：「行音下更反。」</span>振贍流民，奉使稱意，由是知名。是時，博士選三科，高爲尚書，次爲刺史，其不通政事，以乆次補諸侯太傅。光以高弟爲尚書，觀故事品式，數歲明習漢制及法令。上甚信任之，轉爲僕射，尚書令。<span class="style7">師古曰：「先爲僕射，後爲尚書令。」</span>有詔光周密謹慎，未甞有過，加諸吏官，以子男放爲侍郎，給事黃門。數年，遷諸吏光祿大夫，秩中二千石，給事中，賜黃金百斤，領尚書事。後爲光祿勳，復領尚書，諸吏給事中如故。凡典樞機十餘年，守法度，修故事。上有所問，據經法以心所安而對，不希指苟合；<span class="style7">師古曰：「希指，希望天子之旨意也。」</span>如或不從，不敢強諫爭，以是乆而安。時有所言，輒削草槀，<span class="style7">服虔曰：「言已繕書，輒削壞其草。」</span>以爲章主之過，以奸忠直，<span class="style7">師古曰：「奸，求也。奸忠直之名也。奸音干。」</span>人臣大罪也。有所薦舉，唯恐其人之聞知。沐日歸休，兄弟妻子燕語，終不及朝省政事。或問光：「溫室省中樹皆何木也？」<span class="style7">晉灼曰：「長樂宮中有溫室殿。」</span>光嘿不應，更荅以它語，其不泄如是。光帝師傅子，少以經行自著，進官蚤成。<span class="style7">師古曰：「蚤，古早字。」</span>不結黨友，養游說，有求於人。旣性自守，亦其埶然也。<span class="style7">師古曰：「言以名父之子，學宦早成，不須黨援也。」</span>徙光祿勳爲御史大夫。</p>
<p id="p36"><a class="gg-link" href="#p36" onclick="return changeColor(this);"></a>綏和中，上即位二十五年，無繼嗣，至親有同產弟中山孝王及同產弟子定陶王在。定陶王好學多材，於帝子行。<span class="style7">師古曰：「行音胡浪反。」</span>而王祖母傅太后陰爲王求漢嗣，私事趙皇后、昭儀及帝舅大司馬驃騎將軍王根，故皆勸上。上於是召丞相翟方進、御史大夫光、右將軍廉襃、後將軍朱博，皆引入禁中，議中山、定陶王誰宜爲嗣者。方進、根以爲定陶王帝弟之子，禮曰「昆弟之子猶子也」，「爲其後者爲之子也」，定陶王宜爲嗣。襃、博皆如方進、根議。光獨以爲禮立嗣以親，中山王先帝之子，帝親弟也，以尚書盤庚殷之及王爲比，<span class="style7">師古曰：「兄終弟及也。比音必寐反。」</span>中山王宜爲嗣。上以禮兄弟不相入廟，又皇后、昭儀欲立定陶王，故遂立爲太子。光以議不中意，<span class="style7">師古曰：「中，當也。」</span>左遷廷尉。</p>
<p id="p37"><a class="gg-link" href="#p37" onclick="return changeColor(this);"></a>光乆典尚書，練法令，號稱詳平。時定陵侯淳于長坐大逆誅，長小妻迺始等六人皆以長事未發覺時棄去，或更嫁。及長事發，丞相方進、大司空武議，<span class="style7">師古曰：「翟方進及何武。」</span>以爲「令，犯法者各以法時律令論之，<span class="style7">師古曰：「此具引令條之文也。法時謂始犯法之時也。」</span>明有所訖也。<span class="style7">師古曰：「訖，止也。」</span>長犯大逆時，迺始等見爲長妻，已有當坐之罪，與身犯法無異。後迺弃去，於法無以解。<span class="style7">師古曰：「解，免也。」</span>請論。」光議以爲「大逆無道，父母妻子同產無少長皆弃市，欲懲犯法者也。<span class="style7">師古曰：「懲，創止也。」</span>夫婦之道，有義則合，無義則離。長未自知當坐大逆之法，而弃去迺始等，或更嫁，義已絕，而欲以爲長妻論殺之，名不正，不當坐。」有詔光議是。</p>
<p id="p38"><a class="gg-link" href="#p38" onclick="return changeColor(this);"></a>是歲，右將軍襃、後將軍博坐定陵、紅陽侯，<span class="style7">師古曰：「廉襃、朱博坐與淳于長、王立交厚也。」</span>皆免爲庶人。以光爲左將軍，居右將軍官職，執金吾王咸爲右將軍，居後將軍官職。罷後將軍官。數月，丞相方進薨，召左將軍光，當拜，已刻侯印書贊，<span class="style7">師古曰：「贊，進也，延進而拜之。書贊者，書贊辭於策也。」</span>上暴崩，即其夜於大行前拜受丞相博山侯印綬。</p>
<p id="p39"><a class="gg-link" href="#p39" onclick="return changeColor(this);"></a>哀帝初即位，躬行儉約，省減諸用，政事由己出，朝廷翕然，望至治焉。襃賞大臣，益封光千戶。時成帝母太皇太后自居長樂宮，而帝祖母定陶傅太后在國邸，有詔問丞相、大司空：「定陶共王太后宜當何居？」光素聞傅太后爲人剛暴，長於權謀，自帝在襁緥而養長敎道至於成人，帝之立又有力。光心恐傅太后與政事，<span class="style7">師古曰：「與讀曰豫。」</span>不欲令與帝旦夕相近，即議以爲定陶太后宜改築宮。大司空何武曰：「可居北宮。」上從武言。北宮有紫房復道通未央宮，<span class="style7">師古曰：「復讀曰複。」</span>傅太后果從復道朝夕至帝所，求欲稱尊號，貴寵其親屬，使上不得直道行。<span class="style7">師古曰：「不得依正直之道。」</span>頃之，太后從弟子傅遷在左右尤傾邪，上免官遣歸故郡。傅太后怒，上不得已復留遷。光與大司空師丹奏言：「詔書『侍中駙馬都尉遷巧佞無義，漏泄不忠，國之賊也，免歸故郡。』復有詔止。天下疑惑，無所取信，虧損聖德，誠不小愆。陛下以變異連見，避正殿，見羣臣，思求其故，至今未有所改。<span class="style7">師古曰：「舊有不善之事，皆未改除。」</span>臣請歸遷故郡，以銷姦黨，應天戒。」卒不得遣，復爲侍中。脅於傅太后，皆此類也。</p>
<p id="p40"><a class="gg-link" href="#p40" onclick="return changeColor(this);"></a>又傅太后欲與成帝母俱稱尊號，群下多順指，言母以子貴，宜立尊號以厚孝道。唯師丹與光持不可。<span class="style7">蘇林曰：「執持不可。」</span>上重違大臣正議，<span class="style7">師古曰：「重，難也。」</span>又內迫傅太后，猗違者連歲。<span class="style7">如淳曰：「不決事之言也。」師古曰：「猗違猶依違耳。猗音於竒反。」</span>丹以罪免，而朱博代爲大司空。光自先帝時議繼嗣有持異之隙矣，又重忤傅太后指，<span class="style7">師古曰：「重音直用反。」</span>由是傅氏在位者與朱博爲表裏，共毀譖光。後數月遂策免光曰：「丞相者，朕之股肱，所與共承宗廟，<span class="style7">師古曰：「共讀曰恭。」</span>統理海內，輔朕之不逮以治天下也。朕旣不明，災異重仍，<span class="style7">師古曰：「仍，頻也。重音直用反。」</span>日月無光，山崩河決，五星失行，是章朕之不德而股肱之不良也。<span class="style7">師古曰：「章，明也。」</span>君前爲御史大夫，輔翼先帝，出入八年，卒無忠言嘉謀，今相朕，出入三年，憂國之風復無聞焉。陰陽錯謬，歲比不登，<span class="style7">師古曰：「比，頻也。」</span>天下空虛，百姓飢饉，父子分散，流離道路，以十萬數。而百官群職曠廢，<span class="style7">師古曰：「曠，空也。」</span>姦軌放縱，盜賊並起，或攻官寺，殺長吏。數以問君，君無怵惕憂懼之意，對毋能爲。<span class="style7">師古曰：「言盜賊不能爲害。」</span>是羣卿大夫咸惰哉莫以爲意，咎由君焉。君秉社稷之重，緫百僚之任，上無以匡朕之闕，下不能綏安百姓。書不云乎？『毋曠庶官，天工人其代之。』<span class="style7">師古曰：「虞書咎繇謨之辭也。位非其人，是爲空官。言人代天理官，不可以天官私非其材。」</span>於虖！<span class="style7">師古曰：「於讀曰烏。虖讀曰呼。」</span>君其上丞相博山侯印綬，罷歸。」<span class="style7">師古曰：「漢舊儀云丞相有它過，使者奉策書，即時步出府，乘棧車歸田里。」</span></p>
<p id="p41"><a class="gg-link" href="#p41" onclick="return changeColor(this);"></a>光退閭里，杜門自守。<span class="style7">師古曰：「杜，塞也。」</span>而朱博代爲丞相，數月，坐承傅太后指妄奏事自殺。平當代爲丞相，數月薨。王嘉復爲丞相，數諫爭忤指。旬歲間閱三相，<span class="style7">師古曰：「閱猶歷也。」</span>議者皆以爲不及光。上由是思之。</p>
<p id="p42"><a class="gg-link" href="#p42" onclick="return changeColor(this);"></a>會元壽元年正月朔日有蝕之，後十餘日傅太后崩。是月徵光詣公車，問日蝕事。光對曰：「臣聞日者，衆陽之宗，人君之表，至尊之象。君德衰微，陰道盛彊，侵蔽陽明，則日蝕應之。書曰『羞用五事』，『建用皇極』。<span class="style7">師古曰：「周書洪範之言。羞，進也。皇，大也。極，中也。」</span>如貌、言、視、聽、思失，<span class="style7">師古曰：「如，若也。」</span>大中之道不立，則咎徵薦臻，六極屢降。皇之不極，是爲大中不立，其傳曰『時則有日月亂行』，謂朓、側匿，<span class="style7">孟康曰：「朓，行疾也。側匿，行遟也。」師古曰：「朓音吐了反。」</span>甚則薄蝕是也。又曰『六沴之作』，<span class="style7">師古曰：「沴，惡氣也，音戾。」</span>歲之朝曰三朝，<span class="style7">師古曰：「歲之朝，月之朝，日之朝，故曰三朝。」</span>其應至重。迺正月辛丑朔日有蝕之，變見三朝之會。上天聦明，苟無其事，變不虛生。書曰『惟先假王正厥事』，<span class="style7">師古曰：「商書高宗肜日之辭也。假，至也。言先代至道之王必正其事。」</span>言異變之來，起事有不正也。臣聞師曰，天左與王者，<span class="style7">師古曰：「左讀曰佐。佐，助也。」</span>故災異數見，以譴告之，欲其改更。若不畏懼，有以塞除，而輕忽簡誣，則凶罰加焉，其至可必。<span class="style7">師古曰：「言輕忽天戒，簡傲欺誣者，其罰必至。」</span>詩曰：『敬之敬之，天惟顯思，命不易哉！』<span class="style7">師古曰：「周頌敬之篇。顯，明也。思，辭也。言天甚明察，宜敬之，以承受天命甚難。」</span>又曰：『畏天之威，于時保之。』<span class="style7">師古曰：「周頌我將之詩。言必敬天之威，於是乃得安。」</span>皆謂不懼者凶，懼之則吉也。陛下聖德聦明，兢兢業業，<span class="style7">師古曰：「兢兢，戒也。業業，危也。」</span>承順天戒，敬畏變異，勤心虛己，延見群臣，思求其故，然後敕躬自約，緫正萬事，放遠讒說之黨，援納斷斷之介，<span class="style7">師古曰：「援，引也。斷斷，專壹之貌。介謂一介之人。援音爰。」</span>退去貪殘之徒，進用賢良之吏，平刑罰，薄賦斂，恩澤加於百姓，誠爲政之大本，應變之至務也。天下幸甚。書曰『天旣付命正厥德』，<span class="style7">師古曰：「商書高宗肜日之辭。言旣受天命，宜正其德。」</span>言正德以順天也。又曰『天棐諶辭』，<span class="style7">師古曰：「周書大誥之辭。棐，輔也。諶，誠也。諶辭，至誠之辭也。棐音匪。諶音上林反。」</span>言有誠道，天輔之也。明承順天道在於崇德博施，加精致誠，孳孳而已。<span class="style7">師古曰：「孳孳，不怠也。孳音茲。」</span>俗之祈禳小數，終無益於應天塞異，銷禍興福，<span class="style7">師古曰：「祈，求福也。禳，除禍也。」</span>較然甚明，無可疑惑。」<span class="style7">師古曰：「較，明貌也，音角。」</span></p>
<p id="p43"><a class="gg-link" href="#p43" onclick="return changeColor(this);"></a>書奏，上說，<span class="style7">師古曰：「說讀曰悅。」</span>賜光束帛，拜爲光祿大夫，秩中二千石，給事中，位次丞相。詔光舉可尚書令者封上，光謝曰：「臣以朽材，前所歷位典天職，卒無尺寸之效，<span class="style7">師古曰：「卒，終也。」</span>幸免罪誅，全保首領，今復拔擢，備內朝臣，與聞政事。<span class="style7">師古曰：「與讀曰豫。」</span>臣光智謀淺短，犬馬齒臷，<span class="style7">師古曰：「臷，老也，讀與耋同。今書本有作截字者，俗寫誤也。」</span>誠恐一旦顛仆，無以報稱。<span class="style7">師古曰：「稱，副也。」</span>竊見國家故事，尚書以乆次轉遷，非有踔絕之能，<span class="style7">師古曰：「踔，高遠也，音竹角反。」</span>不相踰越。尚書僕射敞，公正勤職，通敏於事，可尚書令。謹封上。」敞以舉故，爲東平太守。敞姓成公，東海人也。</p>
<p id="p44"><a class="gg-link" href="#p44" onclick="return changeColor(this);"></a>光爲大夫月餘，丞相嘉下獄死，<span class="style7">師古曰：「王嘉也。」</span>御史大夫賈延免。光復爲御史大夫，二月爲丞相，復故國博山侯。上迺知光前免非其罪，以過近臣毀短光者，免傅嘉，曰：「前爲侍中，毀譖仁賢，誣愬大臣，令俊艾者乆失其位。<span class="style7">師古曰：「艾讀曰乂。」</span>嘉傾覆巧偽，挾姦以罔上，崇黨以蔽朝，傷善以肆意。<span class="style7">師古曰：「肆，極也。」</span>詩不云乎？『讒人罔極，交亂四國。』<span class="style7">師古曰：「小雅青蠅之詩，解在車千秋傳。」</span>其免嘉爲庶人，歸故郡。」</p>
<p id="p45"><a class="gg-link" href="#p45" onclick="return changeColor(this);"></a>明年，定三公官，光更爲大司徒。會哀帝崩，太皇太后以新都侯王莽爲大司馬，徵立中山王，是爲平帝。帝年幼，太后稱制，委政於莽。初，哀帝罷黜王氏，故太后與莽怨丁、傅、董賢之黨。莽以光爲舊相名儒，天下所信，太后敬之，備禮事光。所欲搏擊，輒爲草，以太后指風光令上之，<span class="style7">師古曰：「謂文書之槀草也。風讀曰諷。次下亦同。」</span>厓眥莫不誅傷。<span class="style7">師古曰：「厓音崖。眥音漬。厓又音五懈反。眥又音仕懈反。解具在杜欽傳。」</span>莽權日盛，光憂懼不知所出，上書乞骸骨。莽白太后：「帝幼少，宜置師傅。」徙光爲帝太傅，位四輔，給事中，領宿衞供養行內，<span class="style7">師古曰：「行內，行在所之內中，猶言禁中也。」</span>署門戶，省服御食物。<span class="style7">師古曰：「省，視也。」</span>明年，徙爲太師，而莽爲太傅。光常稱疾，不敢與莽並。有詔朝朔望，領城門兵。莽又風群臣奏莽功德，稱宰衡，位在諸侯王上，百官統焉。光愈恐，固稱疾辭位。太后詔曰：「太師光，聖人之後，先師之子，德行純淑，道術通明，居四輔職，輔道于帝。<span class="style7">師古曰：「道讀曰導。」</span>今年耆有疾，俊艾大臣，<span class="style7">師古曰：「艾讀曰乂。」</span>惟國之重，其猶不可以闕焉。書曰『無遺耇老』，<span class="style7">師古曰：「周書召誥之辭也。言不遺老成之人也。」</span>國之將興，尊師而重傅。其令太師毋朝，十日一賜餐。賜太師靈壽杖，<span class="style7">孟康曰：「扶老杖也。」服虔曰：「靈壽，木名。」師古曰：「木似竹，有枝節，長不過八九尺，圍三四寸，自然有合杖制，不須削治也。」</span>黃門令爲太師省中坐置几，太師入省中用杖，賜餐十七物，<span class="style7">師古曰：「食具有十七種物。」</span>然後歸老于弟，官屬按職如故。」<span class="style7">師古曰：「言十日一入朝，受此寵禮。它日則常在家自養，而其屬官依常各行職務。」</span></p>
<p id="p46"><a class="gg-link" href="#p46" onclick="return changeColor(this);"></a>光凡爲御史大夫、丞相各再，壹爲大司徒、太傅、太師，歷三世，居公輔位前後十七年。自爲尚書，止不敎授，後爲卿，時會門下大生講問疑難，舉大義云。其弟子多成就爲博士大夫者，見師居大位，幾得其助力，<span class="style7">師古曰：「幾讀曰兾。」</span>光終無所薦舉，至或怨之。其公如此。</p>
<p id="p47"><a class="gg-link" href="#p47" onclick="return changeColor(this);"></a>光年七十，元始五年薨。莽白太后，使九卿策贈以太師博山侯印綬，賜乘輿祕器，金錢雜帛。少府供張，諫大夫持節與謁者二人使護喪事，博士護行禮。太后亦遣中謁者持節視喪。公卿百官會弔送葬。載以乘輿轀輬及副各一乘，<span class="style7">師古曰：「轀輬車及副各一乘也。轀輬，解具在霍光傳。」</span>羽林孤兒諸生合四百人輓送，車萬餘兩，道路皆舉音以過喪。<span class="style7">師古曰：「喪到之處，行道之人皆舉音哭，須過乃止。」</span>將作穿復土，可甲卒五百人，起墳如大將軍王鳳制度。謚曰簡烈侯。</p>
<p id="p48"><a class="gg-link" href="#p48" onclick="return changeColor(this);"></a>初，光以丞相封，後益封，凡食邑萬一千戶。疾甚，上書讓還七千戶，及還所賜一弟。</p>
<p id="p49"><a class="gg-link" href="#p49" onclick="return changeColor(this);"></a>子放嗣。莽篡位後，以光兄子永爲大司馬，封侯。昆弟子至卿大夫四五人。始光父霸以初元元年爲關內侯食邑。霸上書求奉孔子祭祀，元帝下詔曰：「其令師襃成君關內侯霸以所食邑八百戶祀孔子焉。」故霸還長子福名數於魯，奉夫子祀。霸薨，子福嗣。福薨，子房嗣。房薨，子莽嗣。元始元年，封周公、孔子後爲列侯，食邑各二千戶。莽更封爲襃成侯，後避王莽，更名均。</p>
<p id="p50"><a class="gg-link" href="#p50" onclick="return changeColor(this);"></a>馬宮字游卿，東海戚人也。治春秋嚴氏，以射策甲科爲郎，遷楚長史，免官。後爲丞相史司直。師丹薦宮行能高絜，遷廷尉平，青州刺史，汝南、九江太守，所在見稱。徵爲詹事，光祿勳，右將軍，代孔光爲大司徒，封扶德侯。光爲太師薨，宮復代光爲太師，兼司徒官。</p>
<p id="p51"><a class="gg-link" href="#p51" onclick="return changeColor(this);"></a>初，宮哀帝時與丞相御史雜議帝祖母傅太后謚，及元始中，王莽發傅太后陵徙歸定陶，以民葬之，追誅前議者。宮爲莽所厚，獨不及，內慙懼，上書謝罪乞骸骨。莽以太皇太后詔賜宮策曰：「太師大司徒扶德侯上書言『前以光祿勳議故定陶共王母謚，曰「婦人以夫爵尊爲號，謚宜曰孝元傅皇后，稱渭陵東園。」臣知妾不得體君，卑不得敵尊，而希指雷同，詭經辟說，<span class="style7">師古曰：「詭，違。辟讀曰僻。」</span>以惑誤上。爲臣不忠，當伏斧鉞之誅，幸蒙洒心自新，<span class="style7">師古曰：「洒音先禮反。」</span>又令得保首領。伏自惟念，入稱四輔，出備三公，爵爲列侯，誠無顏復望闕廷，無心復居官府，無宜復食國邑。願上太師大司徒扶德侯印綬，避賢者路。』下君章有司，皆以爲四輔之職爲國維綱，三公之任鼎足承君，不有鮮明固守，無以居位。如君言至誠可聽，惟君之惡在洒心前，不敢文過，朕甚多之，<span class="style7">師古曰：「多猶重也。」</span>不奪君之爵邑，以著『自古皆有死』之義。<span class="style7">孟康曰：「以宮上書不文過爲信，不奪其爵邑。」師古曰：「論語載孔子言曰：『自古皆有死，民無信不立』，故引之。」</span>其上太師大司徒印綬使者，以侯就弟。」王莽篡位，以宮爲太子師，卒官。</p>
<p id="p52"><a class="gg-link" href="#p52" onclick="return changeColor(this);"></a>本姓馬矢，宮仕學，稱馬氏云。</p>
<p id="p53"><a class="gg-link" href="#p53" onclick="return changeColor(this);"></a>贊曰：自孝武興學，公孫弘以儒相，其後蔡義、韋賢、玄成、匡衡、張禹、翟方進、孔光、平當、馬宮及當子晏咸以儒宗居宰相位，服儒衣冠，<span class="style7">孟康曰：「方領逢掖之衣。」</span>傳先王語，其醞藉可也，<span class="style7">師古曰：「醞藉，謂如醞釀及薦藉，道其寬博重厚也。醞音於問反。藉音才夜反。」</span>然皆持祿保位，被阿諛之譏。彼以古人之迹見繩，烏能勝其任乎！<span class="style7">如淳曰：「迹謂旣明且哲也。繩謂抨彈之也。」師古曰：「古人之迹，謂直道以事人也。烏，何也。抨音普耕反。」</span></p>
</div>
<!-- end .main --></div>
<!-- end #main --></div>
</div>
</body></html>