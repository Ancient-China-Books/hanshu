<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷三十五‧荊燕吳傳第五</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷三十五・荊燕吳傳第五</h1>
<hr/>
<p id="p0"><a class="gg-link" href="#p0" onclick="return changeColor(this);"></a>荊王劉賈，高帝從父兄也，<span class="style7">師古曰：「父之兄弟之子，為從父兄弟也。言本同祖，從父而別。」</span>不知其初起時。漢元年，還定三秦，賈為將軍，定塞地，<span class="style7">師古曰：「司馬欣之國也。塞音先代反。」</span>從東擊項籍。</p>
<p id="p1"><a class="gg-link" href="#p1" onclick="return changeColor(this);"></a>漢王敗成皐，北度河，得張耳、韓信軍，軍脩武，深溝高壘，使賈將二萬人，騎數百，擊楚，度白馬津<span class="style7">師古曰：「即今滑州白馬縣河津也。」</span>入楚地，燒其積聚，<span class="style7">師古曰：「倉廩芻稾之屬。」</span>以破其業，無以給項王軍食。已而楚兵擊之，賈輒避不肯與戰，而與彭越相保。<span class="style7">師古曰：「保謂依恃，以自安固。」</span></p>
<p id="p2"><a class="gg-link" href="#p2" onclick="return changeColor(this);"></a>漢王追項籍至固陵，使賈南度淮圍壽春。還至，使人閒招楚大司馬周殷。<span class="style7">師古曰：「閒謂私求間隙而招之。」</span>周殷反楚，佐賈舉九江，迎英布兵，皆會陔下，誅項籍。漢王因使賈將九江兵，與太尉盧綰西南擊臨江王共尉，<span class="style7">師古曰：「共敖之子也。共讀曰龔。」</span>尉死，以臨江為南郡。</p>
<p id="p3"><a class="gg-link" href="#p3" onclick="return changeColor(this);"></a>賈旣有功，而高祖子弱，昆弟少，又不賢，欲王同姓以填天下，<span class="style7">師古曰：「填音竹刃反。」</span>乃下詔曰：「將軍劉賈有功，及擇子弟可以為王者。」羣臣皆曰：「立劉賈為荊王，王淮東。」立六年而淮南王黥布反，東擊荊。賈與戰，弗勝，走富陵，<span class="style7">師古曰：「縣名，地理志屬臨淮郡。」</span>為布軍所殺。</p>
<p id="p4"><a class="gg-link" href="#p4" onclick="return changeColor(this);"></a>燕王劉澤，高祖從祖昆弟也。<span class="style7">師古曰：「言同曾祖，從祖而別也。」</span>高祖三年，澤為郎中。十一年，以將軍擊陳豨將王黃，封為營陵侯。</p>
<p id="p5"><a class="gg-link" href="#p5" onclick="return changeColor(this);"></a>高后時，齊人田生<span class="style7">晉灼曰：「楚漢春秋云字子春。」</span>游乏資，以畫奸澤。<span class="style7">服虔曰：「以計畫干之。」文穎曰：「以工畫得寵也。」師古曰：「共為計策，欲以求王。服說是也。畫音獲。」</span>澤大說之，<span class="style7">師古曰：「說讀曰悅。」</span>用金二百斤為田生壽。<span class="style7">師古曰：「因飲酒獻壽而與之金。」</span>田生已得金，即歸齊。二歲，澤使人謂田生曰：「弗與矣。」<span class="style7">孟康曰：「與，黨與也。言不復與我為友也。」文穎曰：「不復與汝相知也。」師古曰：「孟說是。」</span>田生如長安，不見澤，而假大宅，令其子求事呂后所幸大謁者張卿。<span class="style7">如淳曰：「奄人也。」</span>居數月，田生子請張卿臨，親脩具。<span class="style7">師古曰：「親，父也。具，供具也。」</span>張卿往，見田生帷張具置如列侯。張卿驚。酒酣，迺屏人說張卿曰：「臣觀諸侯邸第百餘，皆高帝一切功臣。今呂氏雅故本推轂高帝就天下，<span class="style7">如淳曰：「呂公知高祖貴，以女妻之，推轂使為長者也。」師古曰：「謂翼戴崇獎，以成帝業，若車之行，助推其轂，故得引重而致遠也。」</span>功至大，又有親戚太后之重。太后春秋長，<span class="style7">師古曰：「言年老。」</span>諸呂弱，太后欲立呂產為呂王，王代。呂后又重發之，<span class="style7">鄧展曰：「重，難發其事。」</span>恐大臣不聽。今卿最幸，大臣所敬，何不風大臣以聞太后，<span class="style7">師古曰：「風讀曰諷。其下亦同。」</span>太后必喜。諸呂以王，萬戶侯亦卿之有。太后心欲之，而卿為內臣，不急發，恐禍及身矣。」張卿大然之，乃風大臣語太后。太后朝，因問大臣。大臣請立呂產為呂王。太后賜張卿千金，<span class="style7">師古曰：「千斤之金。」</span>張卿以其半進田生。田生弗受，因說之曰：「呂產王也，諸大臣未大服。今營陵侯澤，諸劉長，為大將軍，獨此尚觖望。<span class="style7">師古曰：「觖音決。」</span>今卿言太后，裂十餘縣王之，彼得王喜，於諸呂王益固矣。」張卿入言之。又太后女弟呂須女亦為營陵侯妻，故遂立營陵侯澤為琅邪王。琅邪王與田生之國，急行毋留。<span class="style7">師古曰：「田生勸之。」</span>出關，太后果使人追之。已出，即還。</p>
<p id="p6"><a class="gg-link" href="#p6" onclick="return changeColor(this);"></a>澤王琅邪二年，而太后崩，澤乃曰：「帝少，諸呂用事，諸劉孤弱。」引兵與齊王合謀西，欲誅諸呂。至梁，聞漢灌將軍屯滎陽，澤還兵備西界，遂跳驅至長安。<span class="style7">師古曰：「齊王傳云使祝午紿琅邪王，琅邪王馳見齊王，齊王因留琅邪王，而使祝午盡發琅邪國而并將其兵。琅邪王旣見欺，不得反國，乃說齊王求入關計事，齊王以為然，乃益具車送琅邪王，與此傳不同，疑此傳誤也。」</span>代王亦從代至。諸將相與琅邪王共立代王，是為孝文帝。文帝元年，徙澤為燕王，而復以琅邪歸齊。<span class="style7">李竒曰：「本齊地，前分以王澤，今復與齊也。」</span></p>
<p id="p7"><a class="gg-link" href="#p7" onclick="return changeColor(this);"></a>澤王燕二年，薨，謚曰敬王。子康王嘉嗣，九年薨。子定國嗣。定國與父康王姬姦，生子男一人。奪弟妻為姬。與子女三人姦。定國有所欲誅殺臣肥如令郢人，郢人等告定國。<span class="style7">如淳曰：「定國自欲有所殺餘臣，肥如知，令郢人以告也。」師古曰：「此說非也。肥如，燕之屬縣也。郢人者，縣令之名也。定國別欲誅其臣，又欲誅肥如令郢人，而為郢人等所告也。」</span>定國使謁者以它法劾捕格殺郢人滅口。至元朔中，郢人昆弟復上書具言定國事。下公卿，皆議曰：「定國禽獸行，亂人倫，逆天道，當誅。」上許之。定國自殺，立四十二年，國除。哀帝時繼絕世，乃封敬王澤玄孫之孫無終公士歸生為營陵侯，<span class="style7">師古曰：「無終，其所屬縣也。公士，第一爵。歸生，名也。」</span>更始中為兵所殺。<span class="style7">師古曰：「更始，劉聖公之年號也。」</span></p>
<p id="p8"><a class="gg-link" href="#p8" onclick="return changeColor(this);"></a>吳王濞，高帝兄仲之子也。高帝立仲為代王。匈奴攻代，仲不能堅守，棄國閒行，走雒陽，自歸，天子不忍致法，廢為合陽侯。子濞，封為沛侯。黥布反，高祖自將往誅之。濞年二十，以騎將從破布軍。荊王劉賈為布所殺，無後。上患吳會稽輕悍，無壯王填之，<span class="style7">師古曰：「悍，勇也。填音竹刃反。」</span>諸子少，<span class="style7">師古曰：「少，幼也。」</span>乃立濞於沛，為吳王，<span class="style7">師古曰：「行至沛而封拜濞也。」</span>王三郡五十三城。已拜受印，高祖召濞相之，曰：「若狀有反相。」<span class="style7">師古曰：「若，汝也。此下亦同。」</span>獨悔，業已拜，<span class="style7">師古曰：「獨悔者，心自懷悔，不以語人也。旣以封拜為事，臣下皆知之，故不改。」</span>因拊其背，<span class="style7">師古曰：「拊，摩循之也。一曰拊，輕擊之，音芳羽反。」</span>曰：「漢後五十年東南有亂，豈若邪？然天下同姓一家，慎無反！」濞頓首曰：「不敢。」</p>
<p id="p9"><a class="gg-link" href="#p9" onclick="return changeColor(this);"></a>會孝惠、高后時天下初定，郡國諸侯各務自拊循其民。吳有豫章郡銅山，<span class="style7">韋昭曰：「此有豫字，誤也。但當言章郡，今故章也。」</span>即招致天下亡命者盜鑄錢，東煑海水為鹽，以故無賦，國用饒足。<span class="style7">如淳曰：「鑄錢煮海，收其利以足國用，故無賦於民也。」</span></p>
<p id="p10"><a class="gg-link" href="#p10" onclick="return changeColor(this);"></a>孝文時，吳太子入見，得侍皇太子飲博。吳太子師傅皆楚人，輕悍，又素驕。博爭道，不恭，皇太子引博局提吳太子，殺之。<span class="style7">師古曰：「提，擲也，音徒計反。」</span>於是遣其喪歸葬吳。吳王慍<span class="style7">師古曰：「慍，怒也，音於問反。」</span>曰：「天下一宗，<span class="style7">師古曰：「猶言同姓共為一家。」</span>死長安即葬長安，何必來葬！」復遣喪之長安葬。吳王由是怨望，稍失藩臣禮，稱疾不朝。京師知其以子故，驗問實不病，諸吳使來，輒繫責治之。吳王恐，所謀滋甚。<span class="style7">師古曰：「滋，益也。」</span>及後使人為秋請，<span class="style7">孟康曰：「律，春曰朝，秋曰請，如古諸侯朝聘也。」如淳曰：「濞不自行也，使人代己致請禮。」師古曰：「二說皆是也。請音材姓反。」</span>上復責問吳使者。使者曰：「察見淵中魚，不祥。<span class="style7">服虔曰：「天子察見下之私，則不祥也。」</span>今吳王始詐疾，及覺，見責急，愈益閉，恐上誅之，計乃無聊。唯上與更始。」<span class="style7">師古曰：「言赦其已往之事。」</span>於是天子皆赦吳使者歸之，而賜吳王几杖，老，不朝。吳得釋，其謀亦益解。然其居國以銅鹽故，百姓無賦。卒踐更，輒予平賈。<span class="style7">服虔曰：「以當為更卒，出錢三百，謂之過更。自行為卒，謂之踐更。吳王欲得民心，為卒者顧其庸，隨時月與平賈也。」晉灼曰：「謂借人自代為卒者，官為出錢，顧其時庸平賈也。」師古曰：「晉說是也。賈讀曰價，謂庸直也。」</span>歲時存問茂材，賞賜閭里。<span class="style7">師古曰：「茂，美也。茂材者，有美材之人也。」</span>它郡國吏欲來捕亡人者，頌共禁不與。<span class="style7">如淳曰：「頌猶公也。」師古曰：「頌讀曰容。」</span>如此者三十餘年，以故能使其衆。</p>
<p id="p11"><a class="gg-link" href="#p11" onclick="return changeColor(this);"></a>朝錯為太子家令，得幸皇太子，數從容言吳過可削。<span class="style7">師古曰：「從音子容反。」</span>數上書說之，文帝寬，不忍罰，以此吳王日益橫。<span class="style7">師古曰：「橫音胡孟反。」</span>及景帝即位，錯為御史大夫，說上曰：「昔高帝初定天下，昆弟少，諸子弱，大封同姓，故孽子悼惠王王齊七十二城，<span class="style7">師古曰：「孽亦庶也。」</span>庶弟元王王楚四十城，兄子王吳五十餘城。封三庶孽，分天下半。今吳王前有太子之隙，詐稱病不朝，於古法當誅。文帝不忍，因賜几杖，德至厚也。不改過自新，迺益驕恣，公即山鑄錢，煑海為鹽，<span class="style7">師古曰：「公謂顯然為之也。即，就也。」</span>誘天下亡人謀作亂逆。今削之亦反，不削亦反。削之，其反亟，禍小；不削之，其反遟，禍大。」<span class="style7">師古曰：「亟，急也，音居力反。」</span>三年冬，楚王來朝，錯因言楚王戊往年為薄太后服，私姦服舍，<span class="style7">服虔曰：「服在喪次，而私姦宮中也。」師古曰：「言於服舍為姦，非宮中也。服舍，居喪之次，堊室之屬也。」</span>請誅之。詔赦，削東海郡。及前二年，趙王有罪，削其常山郡。膠西王卬以賣爵事有姦，削其六縣。</p>
<p id="p12"><a class="gg-link" href="#p12" onclick="return changeColor(this);"></a>漢廷臣方議削吳，吳王恐削地無已，因欲發謀舉事。念諸侯無足與計者，聞膠西王勇，好兵，諸侯皆畏憚之，於是迺使中大夫應高口說膠西王曰：「吳王不肖，有夙夜之憂，<span class="style7">師古曰：「凡言不肖者，謂其鄙陋無所象似也。解在刑法志。」</span>不敢自外，使使臣諭其愚心。」王曰：「何以敎之？」高曰：「今者主上任用邪臣，聽信讒賊，變更律令，<span class="style7">師古曰：「更，改也。」</span>侵削諸侯，徵求滋多，誅罰良重，<span class="style7">師古曰：「滋亦益也。良，實也，信也。」</span>日以益甚。語有之曰：『狧穅及米。』<span class="style7">師古曰：「狧，古𦧇字。狧，用舌食也，蓋以犬為喻也。言初狧穅遂至食米也。𦧇音食尔反。」</span>吳與膠西，知名諸侯也，一時見察，不得安肆矣。<span class="style7">師古曰：「肆，縱也。」</span>吳王身有內疾，不能朝請二十餘年，<span class="style7">師古曰：「內疾，謂在身中，不顯於外。請音材姓反。」</span>常患見疑，無以自白，<span class="style7">師古曰：「白，明也。」</span>脅肩絫足，猶懼不見釋。<span class="style7">師古曰：「脅，翕也，謂歛之也。絫，古累字也。累足，重足也。並謂懼耳。釋，解也，放也。」</span>竊聞大王以爵事有過，所聞諸侯削地，罪不至此，<span class="style7">師古曰：「言其本罪皆不合削地也。」</span>此恐不止削地而已。」王曰：「有之，子將柰何？」高曰：「同惡相助，同好相留，同情相求，同欲相趨，同利相死。今吳王自以與大王同憂，願因時循理，<span class="style7">師古曰：「循，順也。」</span>弃軀以除患於天下，意亦可乎？」膠西王瞿然駭曰：<span class="style7">師古曰：「瞿然，無守之貌，音居具反。」</span>「寡人何敢如是？主上雖急，固有死耳，安得不事？」<span class="style7">師古曰：「安，焉也。」</span>高曰：「御史大夫朝錯營或天子，侵奪諸侯，<span class="style7">師古曰：「營謂回繞之也。」</span>蔽忠塞賢，朝廷疾怨，諸侯皆有背叛之意，人事極矣。彗星出，蝗蟲起，此萬世一時，而愁勞，聖人所以起也。吳王內以朝錯為誅，外從大王後車，方洋天下，<span class="style7">師古曰：「方洋猶翱翔也。方音房，又音旁。洋音羊。」</span>所向者降，所指者下，莫敢不服。大王誠幸而許之一言，則吳王率楚王略函谷關，守滎陽敖倉之粟，距漢兵，治次舍，須大王。<span class="style7">師古曰：「次舍，息止之處也。須，待也。」</span>大王幸而臨之，則天下可并，兩主分割，不亦可乎？」王曰：「善。」歸報吳王，猶恐其不果，迺身自為使者，<span class="style7">師古曰：「潛行而去也。」</span>至膠西面約之。</p>
<p id="p13"><a class="gg-link" href="#p13" onclick="return changeColor(this);"></a>膠西群臣或聞王謀，諫曰：「諸侯地不能為漢十二，<span class="style7">師古曰：「不當漢十分之二。」</span>為叛逆以憂太后，非計也。<span class="style7">文穎曰：「王之太后也。」</span>今承一帝，尚云不易，假令事成，兩主分爭，患迺益生。」王不聽，遂發使約齊、菑川、膠東、濟南，皆許諾。</p>
<p id="p14"><a class="gg-link" href="#p14" onclick="return changeColor(this);"></a>諸侯旣新削罰，震恐，多怨錯。乃削吳會稽、豫章郡書至，則吳王先起兵，誅漢吏二千石以下。膠西、膠東、菑川、濟南、楚、趙亦皆反，發兵西。齊王後悔，背約城守。濟北王城壞未完，其郎中令劫守王，不得發兵。膠西王、膠東王為渠率，<span class="style7">師古曰：「渠，大也。」</span>與菑川、濟南共攻圍臨菑。趙王遂亦陰使匈奴與連兵。</p>
<p id="p15"><a class="gg-link" href="#p15" onclick="return changeColor(this);"></a>七國之發也，吳王悉其士卒，<span class="style7">師古曰：「悉，盡也，盡發使行。」</span>下令國中曰：「寡人年六十二，身自將。少子年十四，亦為士卒先。諸年上與寡人同，下與少子等，皆發。」二十餘萬人。南使閩、東越，閩、東越亦發兵從。</p>
<p id="p16"><a class="gg-link" href="#p16" onclick="return changeColor(this);"></a>孝景前三年正月甲子，初起兵於廣陵。西涉淮，因并楚兵。發使遺諸侯書曰：「吳王劉濞敬問膠西王、膠東王、菑川王、濟南王、趙王、楚王、淮南王、衡山王、廬江王、故長沙王子：<span class="style7">如淳曰：「吳芮後四世無嗣，國除，庶子二人為列侯，不得嗣王，志將不滿，故誘與之反也。」</span>幸敎！以漢有賊臣錯，無功天下，侵奪諸侯之地，使吏劾繫訊治，以侵辱之為故，<span class="style7">孟康曰：「故，事也。」師古曰：「言專以侵辱諸侯為事業。」</span>不以諸侯人君禮遇劉氏骨肉，<span class="style7">師古曰：「人君者，言諸王各自君其國。」</span>絕先帝功臣，進任姦人，誑亂天下，欲危社稷。陛下多病志逸，不能省察。<span class="style7">師古曰：「逸，放也。」</span>欲舉兵誅之，謹聞敎。敝國雖狹，地方三千里；<span class="style7">師古曰：「狹音胡夾反。」</span>人民雖少，精兵可具五十萬。寡人素事南越三十餘年，其王諸君皆不辭分其兵以隨寡人，<span class="style7">師古曰：「諸君謂其酋豪。」</span>又可得三十萬。寡人雖不肖，願以身從諸王。南越直長沙者，因王子定長沙以北，<span class="style7">如淳曰：「南越直長沙者，因王子定之。」師古曰：「直，當也。言越地之北，當長沙者也。」</span>西走蜀、漢中。告越、<span class="style7">如淳曰：「告東越，使定之也。」師古曰：「此說非也。言王子定長沙已北，而西趣蜀及漢中，平定以訖，使報南越也。走音奏。」</span>楚王、淮南三王，與寡人西面；<span class="style7">師古曰：「淮南三王，謂厲王三子為王者，淮南、衡山、濟北也。」</span>齊諸王與趙王定河間、河內，或入臨晉關，或與寡人會雒陽；<span class="style7">師古曰：「臨晉關即今之蒲津關。」</span>燕王、趙王故與胡王有約，燕王北定代、雲中，轉胡衆入蕭關，走長安，<span class="style7">師古曰：「走音奏。」</span>匡正天下，以安高廟。願王勉之。楚元王子、淮南三王或不沐洗十餘年，怨入骨<img alt="29ab7" src="../Images/29ab7.gif"/>，<span class="style7">師古曰：「言心有所懷，志不在洗沐也。」</span>欲壹有所出久矣，<span class="style7">師古曰：「謂發兵。」</span>寡人未得諸王之意，未敢聽。今諸王苟能存亡繼絕，振弱伐暴，以安劉氏，社稷所願也。吳國雖貧，寡人節衣食用，積金錢，脩兵革，聚糧食，夜以繼日，三十餘年矣。凡皆為此，<span class="style7">師古曰：「為此謂欲反也。為音于偽反。」</span>願諸王勉之。能斬捕大將者，賜金五千斤，封萬戶；列將，三千斤，封五千戶；裨將，二千斤，封二千戶；二千石，千斤，封千戶：皆為列侯。其以軍若城邑降者，卒萬人，邑萬戶，如得大將；<span class="style7">師古曰：「以卒萬人或邑萬戶來降附者，其封賞則與大將同。下皆類此。」</span>人戶五千，如得列將；人戶三千，如得裨將；人戶千，如得二千石；其小吏皆以差次受爵金。它封賜皆倍軍法。<span class="style7">服虔曰：「封賜倍漢之常法。」</span>其有故爵邑者，更益勿因。<span class="style7">師古曰：「於舊爵之外，特更與之。」</span>願諸王明以令士大夫，不敢欺也。寡人金錢在天下者徃徃而有，非必取於吳，<span class="style7">師古曰：「言處處郡國皆有之。」</span>諸王日夜用之不能盡。有當賜者告寡人，寡人且徃遺之。敬以聞。」</p>
<p id="p17"><a class="gg-link" href="#p17" onclick="return changeColor(this);"></a>七國反書聞，天子迺遣太尉條侯周亞夫將三十六將軍徃擊吳楚；遣曲周侯酈寄擊趙，將軍欒布擊齊，大將軍竇嬰屯滎陽監齊趙兵。</p>
<p id="p18"><a class="gg-link" href="#p18" onclick="return changeColor(this);"></a>初，吳楚反書聞，兵未發，竇嬰言故吳相爰盎。召入見，上問以吳楚之計，盎對曰：「吳楚相遺書，曰『賊臣朝錯擅適諸侯，削奪之地』，<span class="style7">師古曰：「適讀曰謫。」</span>以故反，名為西共誅錯，復故地而罷。<span class="style7">師古曰：「復音扶目反。次下亦同。」</span>方今計獨斬錯，發使赦七國，復其故地，則兵可毋血刃而俱罷。」<span class="style7">師古曰：「血刃，謂殺傷人而刃著血也。」</span>上從其議，遂斬錯。語具在盎傳。以盎為泰常，奉宗廟，使吳王，<span class="style7">師古曰：「奉宗廟之指意也。」</span>吳王弟子德侯為宗正，<span class="style7">師古曰：「德哀侯廣之子也，名通。」</span>輔親戚。使至吳，<span class="style7">師古曰：「以親戚之意諭說也。」</span>吳楚兵已攻梁壁矣。宗正以親故，先入見，諭吳王拜受詔。吳王聞盎來，亦知其欲說，笑而應曰：「我已為東帝，尚誰拜？」不肯見盎而留軍中，欲劫使將。盎不肯，使人圍守，且殺之。盎得夜亡走梁，<span class="style7">服虔曰：「梁王與吳戰，盎得奔梁。」</span>遂歸報。</p>
<p id="p19"><a class="gg-link" href="#p19" onclick="return changeColor(this);"></a>條侯將乘六乘傳，會兵滎陽。<span class="style7">師古曰：「會兵謂集大兵。傳音張戀反。」</span>至雒陽，見劇孟，喜曰：「七國反，吾乘傳至此，不自意全。<span class="style7">師古曰：「意不自言得安全至雒陽也。」</span>又以為諸侯已得劇孟。孟今無動，吾據滎陽，<span class="style7">師古曰：「言劇孟旣不動搖，吾又得據滎陽也。」</span>滎陽以東無足憂者。」至淮陽，問故父絳侯客鄧都尉曰：「策安出？」客曰：「吳楚兵銳甚，難與爭鋒。楚兵輕，不能久。方今為將軍計，莫若引兵東北壁昌邑，以梁委吳，吳必盡銳攻之。將軍深溝高壘，使輕兵絕淮泗口，塞吳饟道。<span class="style7">師古曰：「饟，古餉字。」</span>使吳、梁相敝而糧食竭，乃以全制其極，破吳必矣。」條侯曰：「善。」從其策，遂堅壁昌邑南，輕兵絕吳饟道。</p>
<p id="p20"><a class="gg-link" href="#p20" onclick="return changeColor(this);"></a>吳王之初發也，吳臣田祿伯為大將軍。田祿伯曰：「兵屯聚而西，無它竒道，難以立功。臣願得五萬人，別循江淮而上，收淮南、長沙，入武關，與大王會，此亦一竒也。」吳王太子諫曰：「王以反為名，此兵難以藉人，<span class="style7">師古曰：「藉，假也。」</span>人亦且反王，柰何？且擅兵而別，多它利害，<span class="style7">蘇林曰：「祿伯儻將兵降漢，自為己利，於吳為生患害。」師古曰：「蘇說非也。上言『難以藉人，人亦且反王』，是則已疑祿伯矣。下乃云『多它利害』，謂分兵而去，前事不測，或有利害，難可決機耳，非重云畏其降漢者。」</span>徒自損耳。」吳王即不許田祿伯。</p>
<p id="p21"><a class="gg-link" href="#p21" onclick="return changeColor(this);"></a>吳少將桓將軍說王曰：「吳多步兵，步兵利險；漢多車騎，車騎利平地。願大王所過城不下，直去，疾西據雒陽武庫，食敖倉粟，阻山河之險以令諸侯，雖無入關，天下固已定矣。大王徐行，留下城邑，漢軍車騎至，馳入梁楚之郊，事敗矣。」吳王問吳老將，老將曰：「此年少推鋒可耳，安知大慮！」於是王不用桓將軍計。</p>
<p id="p22"><a class="gg-link" href="#p22" onclick="return changeColor(this);"></a>王專并將其兵，未度淮，諸賔客皆得為將、校尉、行閒候、司馬，<span class="style7">孟康曰：「行伍間候也。」師古曰：「在行伍間，或為候，或為司馬也。」</span>獨周丘不用。周丘者，下邳人，亡命吳，酤酒無行，王薄之，不任。周丘乃上謁，說王曰：「臣以無能，不得待罪行閒。臣非敢求有所將也，願請王一漢節，必有以報。」王迺予之。周丘得節，夜馳入下邳。下邳時聞吳反，皆城守。至傳舍，召令入戶，使從者以罪斬令。遂召昆弟所善豪吏告曰：「吳反兵且至，屠下邳不過食頃。今先下，家室必完，能者封侯至矣。」出乃相告，下邳皆下。周丘一夜得三萬人，使人報吳王，遂將其兵北略城邑。比至城陽，兵十餘萬，<span class="style7">師古曰：「比音必寐反。」</span>破城陽中尉軍。聞吳王敗走，自度無與共成功，<span class="style7">師古曰：「度音大各反。」</span>即引兵歸下邳。未至，癕發背死。</p>
<p id="p23"><a class="gg-link" href="#p23" onclick="return changeColor(this);"></a>二月，吳王兵旣破，敗走，於是天子制詔將軍：「蓋聞為善者天報以福，為非者天報以殃。高皇帝親垂功德，建立諸侯，幽王、悼惠王絕無後，孝文皇帝哀憐加惠，<span class="style7">師古曰：「憐其國絕，故加恩惠而更封。」</span>王幽王子遂，悼惠王子卬等，令奉其先王宗廟，為漢藩國，德配天地，明並日月。而吳王濞背德反義，誘受天下亡命罪人，亂天下幣，<span class="style7">如淳曰：「幣，錢也。以私錢殽亂天下錢。」</span>稱疾不朝二十餘年。有司數請濞罪，孝文皇帝寬之，欲其改行為善。今乃與楚王戊、趙王遂、膠西王卬、濟南王辟光、菑川王賢、膠東王雄渠約從謀反，<span class="style7">師古曰：「從音子容反。」</span>為逆無道，起兵以危宗廟，賊殺大臣及漢使者，迫劫萬民，伐殺無罪，燒殘民家，掘其丘壟，甚為虐暴。而卬等又重逆無道，<span class="style7">師古曰：「重音直用反。」</span>燒宗廟，鹵御物，<span class="style7">如淳曰：「鹵，抄掠也。」師古曰：「御物，供宗廟之服器也。」</span>朕甚痛之。朕素服避正殿，將軍其勸士大夫擊反虜。擊反虜者，深入多殺為功，斬首捕虜比三百石以上皆殺，無有所置。<span class="style7">師古曰：「置，放釋也。」</span>敢有議詔及不如詔者，皆要斬。」</p>
<p id="p24"><a class="gg-link" href="#p24" onclick="return changeColor(this);"></a>初，吳王之度淮，與楚王遂西敗棘壁，乘勝而前，銳甚。梁孝王恐，遣將軍擊之，又敗梁兩軍，士卒皆還走。梁數使使條侯求救，條侯不許。又使使愬條侯於上，上使告條侯救梁，又守便宜不行。梁使韓安國及楚死事相弟張羽為將軍，<span class="style7">李竒曰：「相，即張尚也。」</span>乃得頗敗吳兵。吳兵欲西，梁城守，不敢西，即走條侯軍，<span class="style7">師古曰：「走音奏。」</span>會下邑。欲戰，<span class="style7">師古曰：「下邑，梁之縣。」</span>條侯壁，不肯戰。吳糧絕，卒飢，數挑戰，遂夜奔條侯壁，驚東南。條侯使備西北，果從西北。不得入，吳大敗，士卒多飢死叛散。於是吳王迺與其戲下壯士千人夜亡去，<span class="style7">師古曰：「戲讀曰麾，又音許宜反。」</span>度淮走丹徒，保東越。東越兵可萬餘人，使人收聚亡卒。漢使人以利啗東越，<span class="style7">師古曰：「啗音徒濫反。解在高紀。」</span>東越即紿吳王，<span class="style7">師古曰：「紿，誑也。」</span>吳王出勞軍，使人鏦殺吳王，<span class="style7">孟康曰：「方言戟謂之鏦。」蘇林曰：「鏦音從容之從。」師古曰：「鏦謂以矛戟撞之，音楚江反。」</span>盛其頭，馳傳以聞。<span class="style7">師古曰：「傳音張戀反。」</span>吳王太子駒亡走閩越。吳王之棄軍亡也，軍遂潰，往往稍降太尉條侯及梁軍。楚王戊軍敗，自殺。</p>
<p id="p25"><a class="gg-link" href="#p25" onclick="return changeColor(this);"></a>三王之圍齊臨菑也，三月不能下。漢兵至，膠西、膠東、菑川王各引兵歸國。膠西王徒跣，席稾，飲水，謝太后。王太子德曰：「漢兵還，臣觀之已罷，<span class="style7">師古曰：「罷讀曰疲。」</span>可襲，願收王餘兵擊之，不勝而逃入海，未晚也。」王曰：「吾士卒皆已壞，不可用之。」不聽。漢將弓高侯頹當遺王書<span class="style7">師古曰：「韓頹當。」</span>曰：「奉詔誅不義，降者赦，除其罪，復故；不降者滅之。王何處？須以從事。」<span class="style7">師古曰：「言王欲以何理自安處，吾待以行事也。處音昌汝反。」</span>王肉袒叩頭漢軍壁，謁曰：「臣卬奉法不謹，驚駭百姓，迺苦將軍遠道至于窮國，敢請菹醢之罪。」弓高侯執金鼓見之，曰：「王苦軍事，願聞王發兵狀。」王頓首䣛行對曰：「今者，朝錯天子用事臣，變更高皇帝法令，侵奪諸侯地。卬等以為不義，恐其敗亂天下，七國發兵，且誅錯。今聞錯已誅，卬等謹已罷兵歸。」將軍曰：「王苟以錯為不善，何不以聞？及未有詔虎符，擅發兵擊義國。以此觀之，意非徒欲誅錯也。」乃出詔書為王讀之，曰：「王其自圖。」<span class="style7">師古曰：「圖，謀也。」</span>王曰：「如卬等死有餘罪。」遂自殺。太后、太子皆死。膠東、菑川、濟南王皆伏誅。酈將軍攻趙，十月而下之，趙王自殺。濟北王以劫故，不誅。</p>
<p id="p26"><a class="gg-link" href="#p26" onclick="return changeColor(this);"></a>初，吳王首反，并將楚兵，連齊、趙。正月起，三月皆破滅。</p>
<p id="p27"><a class="gg-link" href="#p27" onclick="return changeColor(this);"></a>贊曰：荊王王也，由漢初定，天下未集，<span class="style7">師古曰：「集，和也。」</span>故雖疏屬，以策為王，鎮江淮之間。劉澤發於田生，權激呂氏，<span class="style7">晉灼曰：「田生欲王劉澤，先使張卿說封呂產，恐其大臣觖望，澤卒得王，故云以權激呂氏也。」</span>然卒南面稱孤者三世。事發相重，豈不危哉！<span class="style7">晉灼曰：「劉澤以金與田生，以事張卿，言之呂后，而劉澤得王，故曰事發相重也。」師古曰：「重猶累也。言澤得王，本由田生行說，若其事發覺，則相隨入罪，事相累誤。累音力瑞反。」</span>吳王擅山海之利，能薄斂以使其衆，逆亂之萌，自其子興。<span class="style7">師古曰：「萌謂始生也。」</span>古者諸侯不過百里，山海不以封，蓋防此矣。朝錯為國遠慮，禍反及身。「毋為權首，將受其咎」，豈謂錯哉！<span class="style7">師古曰：「此逸周書之言，贊引之者，謂錯適當此言耳。」</span></p>
</div>
<!-- end .main --></div>
<!-- end #main --></div>
</div>
</body></html>