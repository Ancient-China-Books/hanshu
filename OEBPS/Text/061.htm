<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷六十一‧張騫李廣利傳第三十一</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷六十一・張騫李廣利傳第三十一</h1>
<hr/>
<p id="online_toc_0"><a class="gg-link" href="#online_toc_0" onclick="return changeColor(this);"></a>張騫，漢中人也，<span class="style7">師古曰：「陳壽益部耆舊傳云騫漢中成固人也。」</span>建元中為郎。時匈奴降者言匈奴破月氏王，<span class="style7">師古曰：「月氏，西域胡國也。氏音支。」</span>以其頭為飲器，<span class="style7">韋昭曰：「飲器，椑榼也。」晉灼曰：「飲器，虎子屬也，或曰飲酒之器也。」師古曰：「匈奴傳云『以所破月氏王頭共飲血盟』，然則飲酒之器是也。韋云椑榼，晉云獸子，皆非也。椑榼，即今之偏榼，所以盛酒耳，非用飲者也。獸子褻器，所以溲便者也。椑音鼙。」</span>月氏遁而怨匈奴，無與共擊之。<span class="style7">師古曰：「無人援助也。」</span>漢方欲事滅胡，聞此言，欲通使，道必更匈奴中，<span class="style7">師古曰：「更，過也，音工衡反。」</span>迺募能使者。騫以郎應募，使月氏，與堂邑氏奴甘父<span class="style7">服虔曰：「堂邑，姓也，漢人，其奴名甘父。」師古曰：「堂邑氏之奴，本胡人，名甘父。下云堂邑父者，蓋取主之姓以為氏，而單稱其名曰父。」</span>俱出隴西。徑匈奴，<span class="style7">師古曰：「道由匈奴過。」</span>匈奴得之，傳詣單于。單于曰：「月氏在吾北，漢何以得往使？吾欲使越，漢肯聽我乎？」留騫十餘歲，予妻，有子，然騫持漢節不失。</p>
<p id="online_toc_1"><a class="gg-link" href="#online_toc_1" onclick="return changeColor(this);"></a>居匈奴西，騫因與其屬亡鄉月氏，<span class="style7">師古曰：「屬謂同使之官屬。鄉讀曰嚮。」</span>西走數十日<span class="style7">師古曰：「走，趨也。不指知其道里多少，故以日數言之。走音奏。一曰走謂奔走也，讀如本字。」</span>至。大宛聞漢之饒財，欲通不得，見騫，喜，問欲何之。騫曰：「為漢使月氏而為匈奴所閉道，今亡，唯王使人道送我。<span class="style7">師古曰：「道讀曰導。」</span>誠得至，反漢，漢之賂遺王財物不可勝言。」大宛以為然，遣騫，為發道譯，抵康居。<span class="style7">師古曰：「抵，至也。道讀曰導。」</span>康居傳致大月氏。大月氏王已為胡所殺，立其夫人為王。旣臣大夏而君之，<span class="style7">師古曰：「以大夏為臣，為之作君也。」</span>地肥饒，少寇，志安樂，又自以遠遠漢，殊無報胡之心。<span class="style7">師古曰：「下遠音于萬反。」</span>騫從月氏至大夏，竟不能得月氏要領。<span class="style7">李竒曰；「要領，要契也。」師古曰：「李說非也。要，衣要也。領，衣領也。凡持衣者則執要與領。言騫不能得月氏意趣，無以持歸於漢，故以要領為喻。要音一遙反。」</span></p>
<p id="online_toc_2"><a class="gg-link" href="#online_toc_2" onclick="return changeColor(this);"></a>留歲餘，還，並南山，欲從羗中歸，<span class="style7">師古曰：「並音步浪反。」</span>復為匈奴所得。留歲餘，單于死，國內亂，騫與胡妻及堂邑父俱亡歸漢。拜騫太中大夫，堂邑父為奉使君。</p>
<p id="online_toc_3"><a class="gg-link" href="#online_toc_3" onclick="return changeColor(this);"></a>騫為人彊力，寬大信人，<span class="style7">師古曰：「彊力，言堅忍於事。」</span>蠻夷愛之。堂邑父胡人，善射，窮急射禽獸給食。<span class="style7">師古曰：「給，供也。」</span>初，騫行時百餘人，去十三歲，唯二人得還。</p>
<p id="online_toc_4"><a class="gg-link" href="#online_toc_4" onclick="return changeColor(this);"></a>騫身所至者，大宛、大月氏、大夏、康居，而傳聞其旁大國五六，具為天子言其地形所有，<span class="style7">師古曰：「土地之形及所生之物也。」</span>語皆在西域傳。</p>
<p id="online_toc_5"><a class="gg-link" href="#online_toc_5" onclick="return changeColor(this);"></a>騫曰：「臣在大夏時，見邛竹杖、蜀布，<span class="style7">臣瓚曰：「邛，山名。生此竹，高節，可作杖。」服虔曰：「布，細布也。」師古曰：「邛竹杖，人皆識之，無假多釋。而蘇林乃言節間合而體離，誤後學矣。」</span>問安得此，大夏國人曰：『吾賈人往市之身毒國。<span class="style7">鄧展曰：「毒音篤。」李竒曰：「一名天篤，則浮屠胡是也。」師古曰：「即敬佛道者。」</span>身毒國在大夏東南可數千里。其俗土著，<span class="style7">師古曰：「土著者，謂有城郭常居，不隨畜牧移徙也。著音直略反。其下亦同。」</span>與大夏同，同卑溼暑熱。其民乘象以戰。<span class="style7">師古曰：「象，大獸，垂鼻長牙。」</span>其國臨大水焉。』以騫度之，<span class="style7">師古曰：「度，計也。」</span>大夏去漢萬二千里，居西南。今身毒又居大夏東南數千里，有蜀物，此其去蜀不遠矣。今使大夏，從羗中，險，羗人惡之；少北，則為匈奴所得；從蜀，宜徑，又無寇。」<span class="style7">師古曰：「徑，直也。宜猶當也。從蜀向大夏，其道當直。」</span>天子旣聞大宛及大夏、安息之屬皆大國，多竒物，土著，頗與中國同俗，而兵弱，貴漢財物；其北則大月氏、康居之屬，兵彊，可以賂遺設利朝也。<span class="style7">師古曰：「設，施也。施之以利，誘令入朝。」</span>誠得而以義屬之，<span class="style7">師古曰：「謂不以兵革。」</span>則廣地萬里，重九譯，致殊俗，威德徧於四海。天子欣欣以騫言為然。迺令因蜀犍為發閒使，四道並出：<span class="style7">師古曰：「間使者，求間隙而行。」</span>出駹，出莋，出徙、邛，出僰，<span class="style7">師古曰：「皆夷種名。駹音尨。莋音材各反。徙音斯。僰音蒲北反。」</span>皆各一二千里。其北方閉氐、莋，<span class="style7">服虔曰：「漢使見閉於夷也。」師古曰：「氐與莋二種也。」</span>南方閉巂、昆明。<span class="style7">師古曰：「巂、昆明，亦皆夷種名也。巂音先橤反。」</span>昆明之屬無君長，善寇盜，輒殺略漢使，終莫得通。然聞其西可千餘里，有乘象國，名滇越，<span class="style7">服虔曰：「滇音顛。滇馬出其國。」</span>而蜀賈間出物者或至焉，<span class="style7">師古曰：「間出物，謂私往市者。」</span>於是漢以求大夏道始通滇國。初，漢欲通西南夷，費多，罷之。及騫言可以通大夏，迺復事西南夷。<span class="style7">師古曰：「事謂經略通之，專以為事也。」</span></p>
<p id="online_toc_6"><a class="gg-link" href="#online_toc_6" onclick="return changeColor(this);"></a>騫以校尉從大將軍擊匈奴，知水草處，軍得以不乏，迺封騫為博望侯。<span class="style7">師古曰：「取其能廣博瞻望。」</span>是歲元朔六年也。後二年，騫為衞尉，與李廣俱出右北平擊匈奴。匈奴圍李將軍，軍失亡多，而騫後期當斬，贖為庶人。是歲驃騎將軍破匈奴西邊，殺數萬人，至祁連山。其秋，渾邪王率衆降漢，而金城、河西並南山至鹽澤，空無匈奴。<span class="style7">師古曰：「並音步浪反。」</span>匈奴時有候者到，而希矣。後二年，漢擊走單于於幕北。</p>
<p id="online_toc_7"><a class="gg-link" href="#online_toc_7" onclick="return changeColor(this);"></a>天子數問騫大夏之屬。騫旣失侯，因曰：「臣居匈奴中，聞烏孫王號昆莫。昆莫父難兜靡本與大月氏俱在祁連、焞煌閒，小國也。<span class="style7">師古曰：「祁連山以東，焞煌以西。」</span>大月氏攻殺難兜靡，奪其地，人民亡走匈奴。子昆莫新生，傅父布就翎侯抱亡置草中，<span class="style7">服虔曰：「傅父，如傅母也。」李竒曰：「布就，字也。翎侯，烏孫官名也。為昆莫作傅父也。」師古曰：「翎侯，烏孫大臣官號，其數非一，亦猶漢之將軍耳。而布就者，又翎侯之中別號，猶右將軍、左將軍耳，非其人之字。翎與翕同。」</span>為求食，還，見狼乳之，<span class="style7">師古曰：「以乳飲之。」</span>又烏銜肉翔其旁，以為神，遂持歸匈奴，單于愛養之。及壯，以其父民衆與昆莫，使將兵，數有功。時，月氏已為匈奴所破，西擊塞王。<span class="style7">師古曰：「塞音先得反，西域國名，即佛經所謂釋種者。塞、釋聲相近，本一姓耳。」</span>塞王南走遠徙，月氏居其地。昆莫旣健，自請單于報父怨，遂西攻破大月氏。大月氏復西走，徙大夏地。昆莫略其衆，因留居，兵稍彊，會單于死，不肯復朝事匈奴。匈奴遣兵擊之，不勝，益以為神而遠之。<span class="style7">師古曰：「遠，離也，音于萬反。」</span>今單于新困於漢，而昆莫地空。蠻夷戀故地，又貪漢物，誠以此時厚賂烏孫，招以東居故地，漢遣公主為夫人，結昆弟，其勢宜聽，<span class="style7">師古曰：「言事事聽從於漢。」</span>則是斷匈奴右臂也。旣連烏孫，自其西大夏之屬皆可招來而為外臣。」天子以為然，拜騫為中郎將，將三百人，馬各二匹，牛羊以萬數，齎金幣帛直數千鉅萬，多持節副使，<span class="style7">師古曰：「為騫之副，而各令持節。」</span>道可便遣之旁國。騫旣至烏孫，致賜諭指，<span class="style7">師古曰：「以天子意指曉告之。」</span>未能得其決。語在西域傳。騫即分遣副使使大宛、康居、月氏、大夏。烏孫發道譯送騫，<span class="style7">師古曰：「道讀曰導。」</span>與烏孫使數十人，馬數十匹，報謝，<span class="style7">師古曰：「與騫相隨而來，報謝天子。」</span>因令窺漢，知其廣大。</p>
<p id="online_toc_8"><a class="gg-link" href="#online_toc_8" onclick="return changeColor(this);"></a>騫還，拜為大行。歲餘，騫卒。後歲餘，其所遣副使通大夏之屬者皆頗與其人俱來，<span class="style7">晉灼曰：「其國人。」</span>於是西北國始通於漢矣。然騫鑿空，<span class="style7">蘇林曰：「鑿，開也。空，通也。騫始開通西域道也。」師古曰：「空，孔也。猶言始鑿其孔穴也。故此下言『當空道』，而西域傳謂『孔道』也。」</span>諸後使往者皆稱博望侯，以為質於外國，<span class="style7">李竒曰：「質，信也。」</span>外國由是信之。其後，烏孫竟與漢結婚。</p>
<p id="online_toc_9"><a class="gg-link" href="#online_toc_9" onclick="return changeColor(this);"></a>初，天子發書易，<span class="style7">鄧展曰：「發易書以卜。」</span>曰「神馬當從西北來」。得烏孫馬好，名曰「天馬」。及得宛汗血馬，益壯，更名烏孫馬曰「西極馬」，宛馬曰「天馬」云。而漢始築令居以西，<span class="style7">臣瓚曰：「令居，縣名也，屬金城。築塞西至酒泉也。」師古曰：「令音零。」</span>初置酒泉郡，以通西北國。因發使抵安息、奄蔡、犛靬、條支、身毒國。<span class="style7">李竒曰：「靬音㓺。」服虔曰：「犛靬，張掖縣名也。」師古曰：「抵，至也。自安息以下五國皆西域胡也。犛靬即大秦國也。張掖驪靬縣蓋取此國為名耳。驪犛聲相近。靬讀與軒同。李竒音是也，服說非也。」</span>而天子好宛馬，使者相望於道，一輩大者數百，少者百餘人，所齎操，大放博望侯時。<span class="style7">師古曰：「操，持也。所齎持，謂節及幣也。放，依也，音甫往反。」</span>其後益習而衰少焉。<span class="style7">師古曰：「以其串習，故不多發人。」</span>漢率一歲中使者多者十餘，少者五六輩，遠者八九歲，近者數歲而反。<span class="style7">師古曰：「道遠則還遟，近則來疾。」</span></p>
<p id="online_toc_10"><a class="gg-link" href="#online_toc_10" onclick="return changeColor(this);"></a>是時，漢旣滅越，蜀所通西南夷皆震，請吏。置牂柯、越巂、益州、沈黎、文山郡，欲地接以前通大夏。<span class="style7">李竒曰：「欲地界相接至大夏也。」</span>迺遣使歲十餘輩，出此初郡，<span class="style7">師古曰：「文山以上初置者。」</span>復閉昆明，<span class="style7">如淳曰：「為昆明所閉。」</span>為所殺，奪幣物。於是漢發兵擊昆明，斬首數萬。後復遣使，竟不得通。語在西南夷傳。</p>
<p id="online_toc_11"><a class="gg-link" href="#online_toc_11" onclick="return changeColor(this);"></a>自騫開外國道以尊貴，其吏士爭上書言外國竒怪利害，求使。天子為其絕遠，非人所樂，聽其言，<span class="style7">師古曰：「凡人皆不樂去，故有自請為使者，即聽而遣之。」</span>予節，募吏民無問所從來，<span class="style7">師古曰：「不為限禁遠近，雖家人私隷並許應募。」</span>為具備人衆遣之，以廣其道。來還不能無侵盜幣物，及使失指，<span class="style7">師古曰：「乖天子指意。」</span>天子為其習之，輒覆按致重罪，<span class="style7">師古曰：「言其串習，不以為難，必當更求充使也。」</span>以激怒令贖，<span class="style7">師古曰：「令立功以贖罪。」</span>復求使。使端無窮，而輕犯法。其吏卒亦輒復盛推外國所有，言大者予節，言小者為副，故妄言無行之徒皆爭相效。其使皆私縣官齎物，<span class="style7">師古曰：「言所齎官物，竊自用之，同於私有。」</span>欲賤市以私其利。<span class="style7">師古曰：「所市之物，得利多者，不盡入官也。」</span>外國亦厭漢使人人有言輕重，<span class="style7">服虔曰：「漢使言於外國，人人輕重不實。」</span>度漢兵遠，不能至，<span class="style7">師古曰：「度，計也。」</span>而禁其食物，以苦漢使。<span class="style7">師古曰：「令其困苦也。」</span>漢使乏絕，責怨，至相攻擊。樓蘭、姑師小國，當空道，<span class="style7">師古曰：「空即孔也。」</span>攻劫漢使王恢等尤甚。而匈奴竒兵又時時遮擊之。使者爭言外國利害，<span class="style7">師古曰：「言服之則利，不討則為害。」</span>皆有城邑，兵弱易擊。於是天子遣從票侯破奴<span class="style7">師古曰：「趙破奴。」</span>將屬國騎及郡兵數萬以擊胡，胡皆去。明年，擊破姑師，虜樓蘭王。酒泉列亭鄣至玉門矣。<span class="style7">韋昭曰：「玉門關在龍勒界。」</span></p>
<p id="online_toc_12"><a class="gg-link" href="#online_toc_12" onclick="return changeColor(this);"></a>而大宛諸國發使隨漢使來，觀漢廣大，以大鳥卵及黎靬眩人獻於漢，<span class="style7">應劭曰：「卵大如一二石𦉥也。眩，相詐惑也。鄧太后時，西夷檀國來朝賀，詔令為之。而諫大夫陳禪以為夷狄偽道不可施行。後數日，尚書陳忠案漢舊書，乃知世宗時犛靬獻見幻人，天子大悅，與俱巡狩，乃知古有此事。」師古曰：「鳥卵如汲水之𦉥耳，無一二石也。應說失之。眩讀與幻同。即今吞刀吐火，植瓜種樹，屠人截馬之術皆是也。本從西域來。𦉥音瓮。」</span>天子大說。<span class="style7">師古曰：「說讀曰悅。」</span>而漢使窮河源，其山多玉石，采來，<span class="style7">臣瓚曰：「漢使采取持來至漢。」</span>天子案古圖書，名河所出山曰昆侖云。</p>
<p id="online_toc_13"><a class="gg-link" href="#online_toc_13" onclick="return changeColor(this);"></a>是時，上方數巡狩海上，迺悉從外國客，大都多人則過之，散財帛賞賜，厚具饒給之，以覽視漢富厚焉。<span class="style7">師古曰：「視讀曰示。言示之令其觀覽。」</span>大角氐，<span class="style7">師古曰：「氐音丁禮反。解在武紀。」</span>出竒戲諸怪物，多聚觀者，<span class="style7">師古曰：「聚都邑人，令觀看，以誇示之。觀音工喚反。」</span>行賞賜，酒池肉林，令外國客徧觀名倉庫府臧之積，欲以見漢廣大，傾駭之。<span class="style7">師古曰：「見，顯示。」</span>及加其眩者之工，而角氐竒戲歲增變，其益興，自此始。而外國使更來更去。<span class="style7">師古曰：「遞互來去，前後不絕。更音工衡反。」</span>大宛以西皆自恃遠，尚驕恣，未可詘以禮羈縻而使也。</p>
<p id="online_toc_14"><a class="gg-link" href="#online_toc_14" onclick="return changeColor(this);"></a>漢使往旣多，其少從率進孰於天子，<span class="style7">孟康曰：「少從，不如計也。或曰，少者，少年從行之微者也。進孰，美語如成孰也。」晉灼曰：「多進虛美之言必成之計於天子，而率不果也。」師古曰：「漢時謂隨使而出外國者為少從，緫言其少年而從使也。從音材用反。事見班固與弟仲升書。進孰者，但空進成孰之言。」</span>言大宛有善馬在貳師城，匿不肯示漢使。天子旣好宛馬，聞之甘心，<span class="style7">師古曰：「志懷美悅，專事求之。」</span>使壯士車令等持千金及金馬以請宛王貳師城善馬。宛國饒漢物，<span class="style7">師古曰：「素有漢地財物，故不貪金馬之幣。」</span>相與謀曰：「漢去我遠，而鹽水中數有敗，<span class="style7">服虔曰：「水名，道從水中行。」師古曰：「沙磧之中不生草木，水又鹹苦，即今敦煌西北惡磧者也。數有敗，言每自死亡也。」</span>出其北有胡寇，出其南乏水草，又且往往而絕邑，<span class="style7">師古曰：「言近道之處無城郭之居也。」</span>乏食者多。漢使數百人為輩來，常乏食，死者過半，是安能致大軍乎？且貳師馬，宛寶馬也。」遂不肯予漢使。漢使怒，妄言，椎金馬而去。<span class="style7">如淳曰：「罵詈也。」師古曰：「椎破金馬也。椎音直追反，其字從木。」</span>宛中貴人怒曰：<span class="style7">師古曰：「中貴人，中臣之貴者。」</span>「漢使至輕我！」遣漢使去，令其東邊郁成王遮攻，殺漢使，取其財物。天子大怒。諸甞使宛姚定漢等言：「宛兵弱，誠以兵不過三千人，強弩射之，即破宛矣。」天子以甞使浞野侯攻樓蘭，以七百騎先至，虜其王，以定漢等言為然，而欲侯寵姬李氏，<span class="style7">師古曰：「欲封其兄弟。」</span>迺以李廣利為將軍，伐宛。</p>
<p id="online_toc_15"><a class="gg-link" href="#online_toc_15" onclick="return changeColor(this);"></a>騫孫猛，字子游，有俊才，元帝時為光祿大夫，使匈奴，給事中，為石顯所譖，自殺。</p>
<p id="online_toc_16"><a class="gg-link" href="#online_toc_16" onclick="return changeColor(this);"></a>李廣利，女弟李夫人有寵於上，產昌邑哀王。太初元年，以廣利為貳師將軍，發屬國六千騎及郡國惡少年數萬人以往，<span class="style7">師古曰：「惡少年謂無行義者。」</span>期至貳師城取善馬，故號「貳師將軍」。故浩侯王恢使道軍。旣西過鹽水，當道小國各堅城守，不肯給食，攻之不能下。下者得食，不下者數日則去。比至郁成，士財有數千，<span class="style7">師古曰：「比音必寐反。財與才同。」</span>皆飢罷。<span class="style7">師古曰：「罷讀曰疲。」</span>攻郁成城，郁成距之，所殺傷甚衆。貳師將軍與左右計：「至郁成尚不能舉，況至其王都乎？」引而還。往來二歲，至燉煌，士不過什一二。<span class="style7">師古曰：「十人之中，一二人得還。」</span>使使上書言：「道遠，多乏食，且士卒不患戰而患飢。人少，不足以拔宛。願且罷兵，益發而復往。」<span class="style7">師古曰：「益，多也。」</span>天子聞之，大怒，使使遮玉門關，曰：「軍有敢入，斬之。」貳師恐，因留屯燉煌。</p>
<p id="online_toc_17"><a class="gg-link" href="#online_toc_17" onclick="return changeColor(this);"></a>其夏，漢亡浞野之兵二萬餘於匈奴，<span class="style7">師古曰：「趙破奴後封浞野侯。浞音士角反。」</span>公卿議者皆願罷宛軍，專力攻胡。天子業出兵誅宛，宛小國而不能下，則大夏之屬漸輕漢，而宛善馬絕不來，烏孫、輪臺易苦漢使，<span class="style7">晉灼曰：「易，輕也。」師古曰：「輪臺亦國名。」</span>為外國笑。迺案言伐宛尤不便者鄧光等。<span class="style7">師古曰：「案其罪而行罰。」</span>赦囚徒扞寇盜，<span class="style7">如淳曰：「放囚徒使其扞御寇盜。」師古曰：「使從軍為斥侯。」</span>發惡少年及邊騎，歲餘而出敦煌六萬人，<span class="style7">師古曰：「興發部署，歲餘乃得行。」</span>負私從者不與。<span class="style7">師古曰：「負私糧食及私從者，不在六萬人數中也。與讀曰豫。」</span>牛十萬，馬三萬匹，驢橐駝以萬數齎糧，兵弩甚設。<span class="style7">師古曰：「施張甚具也。」</span>天下騷動，轉相奉伐宛五十餘校尉。宛城中無井，汲城外流水，於是遣水工徙其城下水空以穴其城。<span class="style7">師古曰：「空，孔也。徙其城下水者，令從他道流，不迫其城也。空以穴其城者，圍而攻之，令作孔使穿穴也。下云『決其水原移之』，又云『圍其城攻之』，皆再敘其事也。一曰，旣徙其水，不令於城下流，而因其舊引水入城之孔，攻而穴之。」</span>益發戍甲卒十八萬酒泉、張掖北，置居延、休屠以衞酒泉。<span class="style7">如淳曰：「立二縣以衞邊也。或曰置二部都尉。」</span>而發天下七科適，<span class="style7">師古曰：「適讀曰謫。七科，解在武紀。」</span>及載糒給貳師，<span class="style7">師古曰：「糒，乾飯，音備。」</span>轉車人徒相連屬至敦煌。<span class="style7">師古曰：「屬音之欲反。」</span>而拜習馬者二人為執驅馬校尉，<span class="style7">師古曰：「習猶便也。一人為執馬校尉，一人為驅馬校尉。」</span>備破宛擇取其善馬云。</p>
<p id="online_toc_18"><a class="gg-link" href="#online_toc_18" onclick="return changeColor(this);"></a>於是貳師後復行，兵多，所至小國莫不迎，出食給軍。至輪臺，輪臺不下，攻數日，屠之。自此而西，平行至宛城，<span class="style7">師古曰：「平行，言無寇難。」</span>兵到者三萬。宛兵迎擊漢兵，漢兵射敗之，宛兵走入保其城。貳師欲攻郁成城，恐留行而令宛益生詐，<span class="style7">師古曰：「留行謂留止軍廢其行。」</span>迺先至宛，決其水原，移之，則宛固已憂困。圍其城，攻之四十餘日。宛貴人謀曰：「王毋寡匿善馬，殺漢使。<span class="style7">師古曰：「毋寡，宛王名。」</span>今殺王而出善馬，漢兵宜解；即不，迺力戰而死，未晚也。」宛貴人皆以為然，共殺王。其外城壞，虜宛貴人勇將煎靡。<span class="style7">師古曰：「宛之貴人為將而勇者名煎靡也。煎音子延反。」</span>宛大恐，走入中城，相與謀曰：「漢所為攻宛，以王毋寡。」持其頭，遣人使貳師，約曰：「漢無攻我，我盡出善馬，恣所取，而給漢軍食。即不聽我，我盡殺善馬，康居之救又且至。至，我居內，康居居外，與漢軍戰。孰計之，何從？」<span class="style7">師古曰：「令貳師孰計之，而欲攻戰乎？欲不攻而取馬乎？」</span>是時，康居候視漢兵尚盛，不敢進。貳師聞宛城中新得漢人知穿井，而其內食尚多。計以為來誅首惡者毋寡，毋寡頭已至，如此不許，則堅守，而康居候漢兵罷來救宛，破漢軍必矣。<span class="style7">師古曰：「罷讀曰疲。」</span>軍吏皆以為然，許宛之約。宛迺出其馬，令漢自擇之，而多出食食漢軍。<span class="style7">師古曰：「下食讀曰飤。」</span>漢軍取其善馬數十匹，中馬以下牝牡三千餘匹，而立宛貴人之故時遇漢善者名昩蔡為宛王，<span class="style7">服虔曰：「蔡音楚言蔡。」師古曰：「昩音本末之末。蔡音千曷反。」</span>與盟而罷兵。終不得入中城，罷而引歸。</p>
<p id="online_toc_19"><a class="gg-link" href="#online_toc_19" onclick="return changeColor(this);"></a>初，貳師起敦煌西，為人多，道上國不能食，<span class="style7">師古曰：「起，發也。道上國，近道諸國也。食讀曰飤。」</span>分為數軍，從南北道。校尉王申生、故鴻臚壺充國等千餘人別至郁成，城守不肯給食。申生去大軍二百里，負而輕之，<span class="style7">師古曰：「負，恃也，恃大軍之威而輕敵人。」</span>攻郁成急。郁成窺知申生軍少，晨用三千人攻殺申生等，數人脫亡，走貳師。<span class="style7">師古曰：「走音奏。」</span>貳師令搜粟都尉上官桀往攻破郁成，郁成降。其王亡走康居，桀追至康居。康居聞漢已破宛，出郁成王與桀。桀令四騎士縛守詣大將軍。<span class="style7">如淳曰：「時多別將，故謂貳師為大將軍。」</span>四人相謂：「郁成，漢所毒，<span class="style7">師古曰：「言毒恨。」</span>今生將，卒失大事。」<span class="style7">師古曰：「卒讀曰猝。」</span>欲殺，莫適先擊。<span class="style7">師古曰：「適，主也。無有主意先擊者也。音丁歷反。」</span>上邽騎士趙弟拔劔擊斬郁成王。桀等遂追及大將軍。</p>
<p id="online_toc_20"><a class="gg-link" href="#online_toc_20" onclick="return changeColor(this);"></a>初，貳師後行，天子使使告烏孫大發兵擊宛。烏孫發二千騎往，持兩端，不肯前。貳師將軍之東，<span class="style7">師古曰：「東，旋軍東出。」</span>諸所過小國聞宛破，皆使其子弟從入貢獻，見天子，因為質焉。軍還，入玉門者萬餘人，馬千餘匹。後行，非乏食，戰死不甚多，而將吏貪，不愛卒，侵牟之，以此物故者衆。<span class="style7">師古曰：「侵牟，言如牟賊之食苗也。物故，謂死也。解具在景紀及蘇武傳。」</span>天子為萬里而伐，不錄其過，迺下詔曰：「匈奴為害乆矣，今雖徙幕北，與帝國謀共要絕大月氏使，遮殺中郎將江、故鴈門守攘。危須以西及大宛皆合約殺期門車令、<span class="style7">服虔曰：「危須，國名也。」文穎曰：「漢使期門郎也，車令，姓名也。」</span>中郎將朝及身毒國使，隔東西道。貳師將軍廣利征討厥罪，伐勝大宛。賴天之靈，從泝河山，涉流沙，通西海，山雪不積，<span class="style7">張晏曰：「是歲雪少，故得往還，喜得天人之應也。」師古曰：「從，由也。泝，逆流而上也。言路由山險，又泝河也。泝音素。」</span>士大夫徑度，<span class="style7">師古曰：「言無屯難也。」</span>獲王首虜，珍怪之物畢陳於闕。其封廣利為海西侯，食邑八千戶。」又封斬郁成王者趙弟為新畤侯；軍正趙始成功最多，為光祿大夫；上官桀敢深入，為少府；李哆有計謀，為上黨太守。<span class="style7">師古曰：「哆音昌野反。」</span>軍官吏為九卿者三人，諸侯相、郡守、二千石百餘人，千石以下千餘人。奮行者官過其望，<span class="style7">孟康曰：「奮，迅也。自樂而行者。」</span>以適過行者皆黜其勞。<span class="style7">師古曰：「適讀曰謫。言以罪謫而行者，免其所犯，不敘功勞。」</span>士卒賜直四萬錢。<span class="style7">師古曰：「或以他財物充之，故云直。」</span>伐宛再反，<span class="style7">師古曰：「再反猶今言兩迴。」</span>凡四歲而得罷焉。</p>
<p id="online_toc_21"><a class="gg-link" href="#online_toc_21" onclick="return changeColor(this);"></a>後十一歲，征和三年，貳師復將七萬騎出五原，擊匈奴，度郅居水。<span class="style7">師古曰：「郅音質。」</span>兵敗，降匈奴，為單于所殺。語在匈奴傳。</p>
<p id="online_toc_22"><a class="gg-link" href="#online_toc_22" onclick="return changeColor(this);"></a>贊曰：「禹本紀言河出昆侖，昆侖高二千五百里餘，日月所相避隱為光明也。自張騫使大夏之後，窮河原，惡睹所謂昆侖者乎？<span class="style7">鄧展曰：「漢以窮河原，於何見昆侖乎？尚書曰『道河積石』，是謂河原出於積石。積石在金城河關，不言出昆侖也。」師古曰：「惡音烏。」</span>故言九州山川，尚書近之矣。至禹本紀、山經所有，放哉！<span class="style7">如淳曰：「放蕩迂闊，不可信也。」師古曰：「如說是也。荀悅誤以放為效字，因解為不效，蓋失之矣。」</span></p>
</div>
<!-- end .main --></div>
<!-- end #main --></div>
</div>
</body></html>