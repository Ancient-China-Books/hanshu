<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷五十七上‧司馬相如傳第二十七上</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷五十七上・司馬相如傳第二十七上</h1>
<hr/>
<p class="style7" id="p0"><a class="gg-link" href="#p0" onclick="return changeColor(this);"></a>師古曰：「近代之讀相如賦者多矣，皆改易文字，競為音說，致失本真，徐廣、鄒誕生、諸詮之、陳武之屬是也。今依班書舊文為正，於彼數家，並無取焉。自喻巴蜀之後分為下卷。」</p>
<p id="p1"><a class="gg-link" href="#p1" onclick="return changeColor(this);"></a>司馬相如字長卿，蜀郡成都人也。少時好讀書，學擊劔，<span class="style7">師古曰：「擊劔者，以劔遙擊而中之，非斬刺也。」</span>名犬子。<span class="style7">師古曰：「父母愛之，不欲稱斥，故為此名也。」</span>相如旣學，慕藺相如之為人也，更名相如。<span class="style7">師古曰：「藺相如，六國時趙人也，義而有勇，故追慕之。」</span>以訾為郎，事孝景帝，為武騎常侍，非其好也。<span class="style7">師古曰：「訾讀與貲同。貲，財也。以家財多得拜為郎也。武騎常侍秩六百石。」</span>會景帝不好辭賦，是時梁孝王來朝，從游說之士齊人鄒陽、淮陰枚乘、吳嚴忌夫子之徒，<span class="style7">師古曰：「嚴忌本姓莊，當時尊尚，號曰夫子。史家避漢明帝諱，故遂為嚴耳。」</span>相如見而說之，<span class="style7">師古曰：「說讀曰悅。」</span>因病免，客游梁，得與諸侯游士居，數歲，乃著子虛之賦。</p>
<p id="p2"><a class="gg-link" href="#p2" onclick="return changeColor(this);"></a>會梁孝王薨，相如歸，而家貧無以自業。素與臨邛令王吉相善，吉曰：「長卿乆宦游，不遂而困，<span class="style7">師古曰：「遂，達也。」</span>來過我。」於是相如往舍都亭。<span class="style7">師古曰：「臨邛所治都之亭。」</span>臨邛令繆為恭敬，<span class="style7">師古曰：「繆，詐也。」</span>日往朝相如。相如初尚見之，後稱病，使從者謝吉，吉愈益謹肅。</p>
<p id="p3"><a class="gg-link" href="#p3" onclick="return changeColor(this);"></a>臨邛多富人，卓王孫僮客八百人，<span class="style7">師古曰：「僮謂奴。」</span>程鄭亦數百人，<span class="style7">師古曰：「程鄭，亦人姓名。言其家富亞王孫也。」</span>乃相謂曰：「令有貴客，為具召之。<span class="style7">師古曰：「具謂酒食之具。召，請也。」</span>并召令。」令旣至，卓氏客以百數，至日中請司馬長卿，長卿謝病不能臨。臨邛令不敢甞食，身自迎相如，相如為不得已而強徃，<span class="style7">師古曰：「示衆人以此意也。」</span>一坐盡傾。<span class="style7">師古曰：「皆傾慕其風采也。」</span>酒酣，臨邛令前奏琴曰：<span class="style7">師古曰：「奏，進也。」</span>「竊聞長卿好之，願以自娛。」相如辭謝，為鼓一再行。<span class="style7">師古曰：「行謂曲引也。古樂府長歌行短歌行，此其義也。」</span>是時，卓王孫有女文君新寡，好音，故相如繆與令相重而以琴心挑之。<span class="style7">師古曰：「寄心於琴聲以挑動之也。挑音徒了反。」</span>相如時從車騎，雍容間雅，<span class="style7">師古曰：「間讀曰閑。」</span>甚都。<span class="style7">張揖曰：「甚得都士之節也。」韋昭曰：「都邑之容也。」師古曰：「都，閒美之稱也。張說近之。詩鄭風有女同車之篇曰『洵美且都』，山有扶蘇之篇又云『不見子都』，則知都者，美也。韋言都邑，失之遠矣。」</span>及飲卓氏弄琴，文君竊從戶窺，心說而好之，<span class="style7">師古曰：「說讀曰悅。悅其人而好其音也。」</span>恐不得當也。<span class="style7">師古曰：「當謂對偶之。」</span>旣罷，相如乃令侍人重賜文君侍者通殷勤。文君夜亡奔相如，相如與馳歸成都。家徒四壁立。<span class="style7">師古曰：「徒，空也。但有四壁，更無資產。」</span>卓王孫大怒曰：「女不材，我不忍殺，一錢不分也！」人或謂王孫，王孫終不聽。文君乆之不樂，謂長卿曰：「弟俱如臨邛，<span class="style7">文穎曰：「弟，且也。」張揖曰：「如，往也。」師古曰：「弟，但也，發聲之急耳。酈食其曰『弟言之』，此類甚多，義非且也。」</span>從昆弟假貣，<span class="style7">師古曰：「貣音吐得反。」</span>猶足以為生，何至自苦如此！」相如與俱之臨邛，盡賣車騎，買酒舍，乃令文君當盧。<span class="style7">郭璞曰：「盧，酒盧。」師古曰：「賣酒之處累土為盧以居酒瓮，四邊隆起，其一面高，形如鍛盧，故名盧耳。而俗之學者，皆謂當盧為對溫酒火盧，失其義矣。」</span>相如身自著犢鼻褌，<span class="style7">師古曰：「即今之衳也，形似犢鼻，故以名云。衳音之容反。」</span>與庸保雜作，<span class="style7">師古曰：「庸即謂賃作者。保謂庸之可信任者也。」</span>滌器於市中。<span class="style7">師古曰：「滌，洒也。器，食器也。食已則洒之，賤人之役也。酒音先禮反。」</span>卓王孫恥之，為杜門不出。<span class="style7">師古曰：「杜，塞也。」</span>昆弟諸公更謂王孫曰：<span class="style7">師古曰：「更，互也，音工衡反。」</span>「有一男兩女，所不足者非財也。<span class="style7">師古曰：「言不患少財也。」</span>今文君旣失身於司馬長卿，長卿故倦游，<span class="style7">文穎曰：「倦，疲也。言疲厭游學，博物多能也。」</span>雖貧，其人材足依也。且又令客，柰何相辱如此！」<span class="style7">師古曰：「言縣令之客，不可以辱也。」</span>卓王孫不得已，<span class="style7">師古曰：「已，止也。」</span>分與文君僮百人，錢百萬，及其嫁時衣被財物。文君乃與相如歸成都，買田宅，為富人。</p>
<p id="p4"><a class="gg-link" href="#p4" onclick="return changeColor(this);"></a>居乆之，蜀人楊得意為狗監，<span class="style7">師古曰：「主天子田獵犬也。」</span>侍上。上讀子虛賦而善之，曰：「朕獨不得與此人同時哉！」得意曰：「臣邑人司馬相如自言為此賦。」上驚，乃召問相如。相如曰：「有是。然此乃諸侯之事，未足觀，請為天子游獵之賦。」上令尚書給筆札，<span class="style7">師古曰：「札，木簡之薄小者也。時未多用紙，故給札以書。札音壯黠反。」</span>相如以「子虛」，虛言也，為楚稱；<span class="style7">師古曰：「稱說楚之美也。」</span>「烏有先生」者，烏有此事也，<span class="style7">師古曰：「烏，於何也。」</span>為齊難；<span class="style7">師古曰：「難詰楚事也。」</span>「亡是公」者，亡是人也，<span class="style7">師古曰：「亡讀曰無。下皆類此。」</span>欲明天子之義。故虛藉此三人為辭，<span class="style7">師古曰：「藉，假也。」</span>以推天子諸侯之苑囿。其卒章歸之於節儉，<span class="style7">師古曰：「卒，終也。謂終篇之言，若隤牆填塹之比者。」</span>因以風諫。<span class="style7">師古曰：「風讀曰諷。」</span>其辭曰：</p>
<p id="p5"><a class="gg-link" href="#p5" onclick="return changeColor(this);"></a>　　楚使子虛使於齊，齊王悉發車騎與使者出田。<span class="style7">師古曰：「田，獵也。」</span>田罷，子虛過姹烏有先生，<span class="style7">師古曰：「姹，誇誑之也，音丑亞反，字本作詫也。」</span>亡是公存焉。坐定，烏有先生問曰：「今日田樂乎？」子虛曰：「樂。」「獲多乎？」曰：「少。」「然則何樂？」對曰：「僕樂王之欲夸僕以車騎之衆，而僕對以雲夢之事也。」<span class="style7">張揖曰：「楚藪也。在南郡華容縣。」師古曰：「夢讀如本字，又音莫風反，字或作瞢，其音同耳。」</span>曰：「可得聞乎？」</p>
<p id="p6"><a class="gg-link" href="#p6" onclick="return changeColor(this);"></a>　　子虛曰：「可。王駕車千乘，選徒萬騎，田于海濵，<span class="style7">師古曰：「濵，涯也，音賔，又音頻。」</span>列卒滿澤，罘罔彌山。<span class="style7">師古曰：「罘，覆車也，即今幡車罔也。王國兔爰之詩曰『雉罹于罦』，罦亦罘字耳。彌，竟也。罘音浮。」</span>掩菟轔鹿，射麋格麟，<span class="style7">師古曰：「轔謂車踐轢之也，音𠫤。格字或作腳，言持引其腳也。」</span>騖於鹽浦，割鮮染輪。<span class="style7">張揖曰：「海水之涯多出鹽也。」李竒曰：「鮮，生也。染，擩也。切生肉，擩車輪，鹽而食之也。」師古曰：「騖謂亂馳也。擩，搵也。騖音務。擩音如閱反。搵音一頓反。」</span>射中獲多，矜而自功，<span class="style7">師古曰：「自矜其能以為功也。」</span>顧謂僕曰：『楚亦有平原廣澤遊獵之地饒樂若此者乎？楚王之獵孰與寡人？』<span class="style7">師古曰：「與猶如也。」</span>僕下車對曰：『臣，楚國之鄙人也，幸得宿衞十有餘年，時從出遊，遊於後園，覽於有無，然猶未能徧覩也。又烏足以言其外澤乎？』齊王曰：『雖然，略以子之所聞見言之。』</p>
<p id="p7"><a class="gg-link" href="#p7" onclick="return changeColor(this);"></a>　　僕對曰：『唯唯。<span class="style7">師古曰：「唯唯，恭應之辭也，音弋癸反。」</span>臣聞楚有七澤，甞見其一，未覩其餘也。臣之所見，蓋特其小小者耳，名曰雲夢。雲夢者，方九百里，其中有山焉。其山則盤紆岪鬱，<span class="style7">郭璞曰：「詰屈竦起也。岪音佛。」</span>隆崇律崒；岑崟參差，日月蔽虧；<span class="style7">張揖曰：「高山壅蔽，日月虧缺半見。」師古曰：「岑音仕林反。崟音吟。」</span>交錯糾紛，上干青雲；<span class="style7">郭璞曰：「言相摎結而峻絕。」</span>罷池陂陁，下屬江河。<span class="style7">郭璞曰：「言旁穨也。屬，連也。罷音疲。陂音婆。陁音駝。」文穎曰：「南方無河也。兾州凡水大小皆謂之河，詩賦通方言耳。」晉灼曰：「文意假借協陁之韻也。」師古曰：「文、晉之說皆非也。下屬江河者，緫言山之廣大，所連者遠耳，於文無妨。陂音普河反。屬音之欲反。」</span>其土則丹青赭堊，雌黃白坿，錫碧金銀，<span class="style7">張揖曰：「丹，丹沙也。青，青雘也。赭，赤赭也。堊，白堊也。」蘇林曰：「白坿，白石英也。」師古曰：「丹沙，今之朱沙也。青雘，今之空青也。赭，今之赤土也。堊，今之白土也。錫，青金也。碧謂玉之青白色者也。堊音惡。坿音附。雘音一郭反。」</span>衆色炫燿，照爛龍鱗。<span class="style7">師古曰：「言采色相耀，若龍鱗之間雜也。炫音州縣之縣。」</span>其石則赤玉玫瑰，琳珉昆吾，<span class="style7">張揖曰：「琳，玉也。珉，石之次玉者也。昆吾，山名也，出善金。尸子曰『昆吾之金』。」晉灼曰：「玫瑰，火齊珠也。」師古曰：「火齊珠，今南方之出火珠也。玫音枚。瑰音回，又音瓌。琳音林。珉音旻。」</span>瑊玏玄厲，<span class="style7">張揖曰：「瑊玏，石之次玉者。玄厲，黑石可用磨也。」如淳曰：「瑊音緘。玏音勒。」</span>礝石武夫。<span class="style7">張揖曰：「皆石之次玉者。礝石，白者如冰，半有赤色。武夫，赤地白采，蔥蘢白黑不分。」郭璞曰：「礝音而兖反。」</span>其東則有蕙圃，衡蘭芷若，<span class="style7">張揖曰：「蕙圃，蕙草之圃也。衡，杜衡也，其狀若葵，其臭如蘪蕪。芷，白芷。若，杜若也。」師古曰：「蘭即今澤蘭也。今流俗書本『芷若』下有『射干』字，妄增之也。」</span>穹窮昌蒲，江離蘪蕪，<span class="style7">張揖曰：「江離，香草也。蘪蕪蘄芷也，似蛇床而香。」師古曰：「蘪蕪即穹窮苗也。」郭璞曰：「江離似水薺，而藥對曰蘪蕪一名江離。張勃又云江離出臨海縣海水中，正青，似亂髮。郭義恭云江離赤葉。諸說不同，未知孰是。今無識之者，然非蘪蕪也，藥對誤耳。」</span>諸柘巴且。<span class="style7">張揖曰：「諸柘，甘柘也。蒪苴，蘘荷也。」文穎曰：「巴且草一名巴蕉。」師古曰：「文說巴且是也。且音子余反。蒪音普各反。蒪苴自蘘荷耳，非巴且也。」</span>其南則有平原廣澤，登降陁靡，<span class="style7">師古曰：「登，上也。降，下也。陁靡，旁袤也。陁音弋爾反。」</span>案衍壇曼，<span class="style7">師古曰：「寬廣之貌也。衍音弋戰反。壇音徒但反。曼音莫幹反。」</span>緣以大江，限以巫山。<span class="style7">張揖曰：「巫山在南郡巫縣也。」</span>其高燥則生葴析苞荔，<span class="style7">張揖曰：「葴，馬藍也。析似燕麥。苞，藨也。荔，馬荔。」蘇林曰：「析音斯。」師古曰：「藨即今所用作席者也。馬荔，今之馬藺也。葴音之林反。苞音包。荔音隷。藨音皮表反。」</span>薜莎青薠。<span class="style7">張揖曰：「薜，賴蒿也。莎，鎬侯也。青薠似莎而大，生江湖，鴈所食。」師古曰：「莎即今青莎草。薠音煩。」</span>其埤溼則生藏莨蒹葭，<span class="style7">郭璞曰：「藏茛草中牛馬芻。蒹，荻也，似雚而細小。葭，蘆也。」師古曰：「埤音婢，謂下地也。茛音郎。蒹葭音兼豭。荻音敵。」</span>東蘠彫胡，<span class="style7">張揖曰：「東蘠，實可食。彫胡，菰米也。」師古曰：「東蘠似蓬，其實如葵子也。」</span>蓮藕觚盧，<span class="style7">張揖曰：「蓮，荷之實也，其根藕。」張晏曰：「觚盧，扈魯也。」郭璞曰：「衆，蔣也。蘆，葦也。」師古曰：「書不為衆蘆字，郭說非也，但不知觚蘆於今是何草耳。」</span>奄閭軒于。<span class="style7">張揖曰：「奄閭，蒿也，子可治疾。軒于，蕕草也，生水中，揚州有之。」師古曰：「奄音淹。蕕音猶。」</span>衆物居之，不可勝圖。<span class="style7">師古曰：「勝，舉也。不可盡舉而圖寫之，言其多也。」</span>其西則有涌泉清池，激水推移，<span class="style7">郭璞曰：「波抑揚也。」</span>外發夫容䔖華，內隱鉅石白沙。<span class="style7">應劭曰：「夫容，蓮華也。䔖，芰也。」師古曰：「鉅，大也。」</span>其中則有神龜蛟鼉，毒冒鼈黿。<span class="style7">張揖曰：「蛟狀魚身而蛇尾，皮有珠。鼉似蜥蜴而大，身有甲，皮可作鼓。毒冒似觜蠵，甲有文。黿似鼈而大。」師古曰：「張說蛟者，乃是鮫魚，非蛟龍之蛟也。蛟解在武紀。鼉音徒何反。又音大河反。毒音代。冒音妹。他皆倣此。」</span>其北則有陰林巨樹，楩柟豫章，<span class="style7">服虔曰：「陰林，山北之林也。豫章，大木也，生七年乃可知。」師古曰：「陰林，言其樹木衆而且大，常多陰也。楩音便，又音步田反，即今黃楩木也。柟音南，今所謂楠木。」</span>桂椒木蘭，檗離朱楊，<span class="style7">師古曰：「桂即藥之所用其皮者也。椒即所食椒樹也。木蘭皮似椒而香，可作面膏藥。檗，黃檗也。離，山梨也。朱楊，赤莖柳也，生水邊。」</span>樝梨梬栗，橘柚芬芳。<span class="style7">張揖曰：「樝似梨而甘。梬，梬棗也。」師古曰：「樝即今所謂樝子也。梬棗即今之㮕棗也。柚即橙也，似橘而大，味酢皮厚。樝音側加反。梬音弋整反。柚音弋救反。橙音丈莖反。芬芳，言橘柚之氣也。」</span>其上則有宛雛孔鸞，騰遠射干。<span class="style7">張揖曰：「宛雛似鳳。孔，孔雀；鸞，鸞鳥也。射干似狐，能緣木。」服虔曰：「騰遠，獸名也。」師古曰：「鸞鳥形如翟而五采文，見山海經。宛音於元反。射音弋舍反。」</span>其下則有白虎玄豹，蟃蜒貙豻。<span class="style7">郭璞曰：「蟃蜒，大獸似狸，長百尋。貙似狸而大。豻，胡地野犬也，似狐而小。蟃音萬。蜒音延。豻音岸。」師古曰：「蜒又音弋戰反。貙音丑于反。豻合韻音五安反。」</span></p>
<p id="p8"><a class="gg-link" href="#p8" onclick="return changeColor(this);"></a>　　於是乎乃使剸諸之倫，手格此獸。<span class="style7">師古曰：「剸諸，吳人，刺吳王僚者也。方言勇士，故舉以為類。剸與專同。」</span>楚王乃駕馴駮之駟，<span class="style7">　張揖曰：「馴，擾也。駮如馬，白身黑尾，一角鋸牙，食虎豹，擾而駕之，以當駟馬也。」師古曰：「馴音旬。」</span>乘彫玉之輿，<span class="style7">師古曰：「以玉飾輿而彫鏤之。」</span>靡魚須之橈旃，<span class="style7">張揖曰：「以魚須為旃柄，驅馳逐獸，正橈靡也。」郭璞曰：「通帛為旃。」師古曰：「大魚之須出東海，見尚書大傳。橈旃即曲旃也。橈音女敎反。」</span>曳明月之珠旗，<span class="style7">張揖曰：「以明月珠綴飾旗也。」</span>建干將之雄戟，<span class="style7">張揖曰：「干將，韓王劔師也。雄戟，胡中有𧣒者，干將所造。」</span>左烏號之雕弓，<span class="style7">應劭曰：「楚有柘桑，烏棲其上，支下著地，不得飛，欲墮號呼，故曰烏號。」張揖曰：「黃帝乘龍上天，小臣不得上，挽持龍𩑺，𩑺拔，墮黃帝弓，臣下抱弓而號，故名弓烏號。」郭璞曰：「雕，畫也。」師古曰：「烏號，應、張二說皆有據也。」</span>右夏服之勁箭；<span class="style7">伏儼曰：「服，盛箭器也。夏后氏之良弓名煩弱，其矢亦良，即煩弱箭服也，故曰夏服。」師古曰：「箭服，即今之步叉也。」</span>陽子驂乘，孅阿為御；<span class="style7">張揖曰：「陽子，伯樂也，秦繆公臣，姓孫，名陽。」郭璞曰：「孅阿，古之善御者。孅音纖。」</span>案節未舒，即陵狡獸，<span class="style7">師古曰：「案節猶弭節也。未舒，言未盡意驅馳，已淩狡獸，狡捷之獸也。」</span>蹵蛩蛩，轔距虛，<span class="style7">張揖曰：「蛩蛩，青獸，狀如馬。距虛似驘而小。」郭璞曰：「距虛即蛩蛩，變文互言耳。」師古曰：「據爾雅文，郭說是也。蹴音子六反。」</span>軼野馬，𨎥騊駼；<span class="style7">張揖曰：「軼，過也。野馬似馬而小。北海內有獸，狀如馬，名騊駼。」郭璞曰：「𨎥，車軸頭也。」師古曰：「𨎥謂軸頭衝而殺之也。軼音逸。𨎥音衞。騊音逃。駼音塗。」</span>乘遺風，射游騏，<span class="style7">張揖曰：「遺風，千里馬也。爾雅曰巂如馬一角，不角者曰騏。」師古曰：「巂音攜。騏音其。」</span>倐胂倩浰，<span class="style7">張揖曰：「皆疾貌也。」師古曰：「倐音式六反。胂音式刃反。倩音千見反。浰音練。」</span>雷動焱至，<span class="style7">師古曰：「焱，疾風也。若雷之動，如焱之至，言其威且疾也。焱音必遙反。」</span>星流電擊，弓不虛發，中必決眦，<span class="style7">師古曰：「決眥即決獸之目眦，言射審也。眦即眥字。」</span>洞胷達掖，絕乎心繫，<span class="style7">張揖曰：「自左射之，貫胸通右髃，中心絕系也。」師古曰：「髃謂肩前骨也，音五口反。繫讀曰系也。」</span>獲若雨獸，揜屮蔽地。<span class="style7">師古曰：「言獲殺之多，如天雨獸也。雨音于具反。屮，古草字也。」</span>於是楚王乃弭節俳佪，翱翔容與，<span class="style7">郭璞曰：「弭猶低也。節，所杖信節也。翱翔容與，言自得也。」師古曰：「弭節者，示安徐也。」</span>覽乎陰林，觀壯士之暴怒，與猛獸之恐懼，徼𠙏受詘，<span class="style7">蘇林曰：「𠙏音倦𠙏之𠙏。詘音�強之𩋎。」郭璞曰：「詘，詘折也。𠙏，疲極。詘音屈。」師古曰：「蘇音是也。𠙏音與劇同。詘音其勿反。徼，工堯反。徼，要也。詘，盡也。言獸有倦極者要而取之，力盡者受而有之。」</span>殫覩衆物之變態。<span class="style7">郭璞曰：「殫，盡也。變態，姿則也。」師古曰：「殫音單。」</span></p>
<p id="p9"><a class="gg-link" href="#p9" onclick="return changeColor(this);"></a>　　於是鄭女曼姬，<span class="style7">文穎曰：「鄭國出好女。曼者，言其色理曼澤也。」如淳曰：「鄭女，夏姬也。曼姬，楚武王夫人鄧曼也。」師古曰：「文說是也。」</span>被阿錫，揄紵縞，<span class="style7">張揖曰：「阿，細繒也。錫，細布也。揄，引也。」師古曰：「紵，纖紵也。縞，鮮支也，今之所謂素者也。揄音踰，又音投也。」</span>雜纖羅，垂霧縠，<span class="style7">張揖曰：「縠縐如霧，垂以為裳也。」師古曰：「纖，細也。霧縠者，言其輕靡如霧，非謂縐文。」</span>襞積褰縐，鬱橈谿谷；<span class="style7">張揖曰：「襞積猶簡齰也。褰，縮也。縐，裁也。其縐中文理茀鬱，有似於谿谷也。」師古曰：「張說非也。襞積即今之帬褶，古所謂皮弁素積者，即謂此積也。言襞積文理，隨身所著，或褰縐委屈如豁谷也。襞音壁。縐音側救反。」</span>衯衯裶裶，揚衪戌削，<span class="style7">張揖曰：「衯音芬。祂，衣袖也。戌，鮮也。削，衣刻除貌也。」師古曰：「揚，舉也。祂，曳也。或舉或曳，則戌削然見其降殺之美也。裶音霏。衪音弋示反。戌讀如本字。」</span>蜚襳垂髾；<span class="style7">張揖曰：「襳，離褂也。髾，髻後垂也。」師古曰：「張說非也。襳，褂衣之長帶也。髾謂燕尾之屬。皆衣上假飾，非髻垂也。蜚，古飛字也。襳音纖。髾音所交反。」</span>扶輿猗靡，<span class="style7">張揖曰：「扶持楚王車輿相隨也。」師古曰：「張說非也。此自言鄭女曼姬為侍從者所扶輿而猗靡耳，非謂扶持楚王車輿也。猗音於綺反。今人猶呼相撫掩容養為猗靡。」</span>翕呷萃蔡，<span class="style7">張揖曰：「翕呷，衣張起也。萃蔡，衣聲也。」師古曰：「呷音火甲反。萃音翠，又音千賄反。」</span>下摩蘭蕙，上拂羽蓋；<span class="style7">師古曰：「下摩蘭蕙，謂垂髾也。上拂羽蓋，謂飛襳也。」</span>錯翡翠之葳蕤，<span class="style7">師古曰：「錯，雜也。葳蕤，羽飾貌。」</span>繆繞玉綏；<span class="style7">張揖曰：「楚王車之綏以玉飾之也。」郭璞曰：「綏，登車所執也。」師古曰：「二說皆非也。以玉飾綏，亦謂鄭女曼姬之容服也。綏即今之所謂采䋿垂鑷者也。繆繞，相纏結也。繆音蓼。䋿音隈。」</span>眇眇忽忽，若神之髣髴。<span class="style7">郭璞曰：「言其容飾竒豔，非世所見。戰國策曰：『鄭之美女粉白黛黑而立於衢，不知者謂之神也。』」</span></p>
<p id="p10"><a class="gg-link" href="#p10" onclick="return changeColor(this);"></a>　　於是乃群相與獠於蕙圃，<span class="style7">文穎曰：「宵獵為獠。」師古曰：「獠音力笑反。」</span>媻姍勃窣，上金隄，<span class="style7">師古曰：「媻姍勃窣，謂行於叢薄之間也。金隄，言水之隄塘堅如金也。媻音盤。姍音先安反。窣音先忽反。隄音丁兮反。」</span>揜翡翠，射鵔鸃，<span class="style7">師古曰：「鳥赤羽者曰翡，青羽者曰翠。鵔鸃，鷩鳥也，似山雞而小冠，背毛黃，腹下赤，項綠色，其尾毛紅赤，光采鮮明，今俗呼為山雞，其實非也。鵔音峻。鸃音儀。」</span>微矰出，孅繳施，<span class="style7">師古曰：「矰，短矢也。繳，生絲縷也。以繳係矰仰射高鳥，謂之弋射。矰音增。繳音灼。」</span>弋白鵠，連鴐鵞，<span class="style7">師古曰：「鵠，水鳥也，其鳴聲鵠鵠云。鴐鵝，野鵝也。連謂重累獲之也。鵠音胡沃反。鴐音加。」</span>雙鶬下，玄鶴加。<span class="style7">師古曰：「鶬鴰也。今關西呼為鴰鹿，山東通謂之鶬，鄙俗名為錯落。錯者，亦言鶬聲之急耳。又謂鴰捋。捋音來奪反。鴰鹿、鴰捋，皆象其鳴聲也。玄鶴，黑鶴也。相鶴經云鶴壽滿二百六十歲則色純黑。言弋射之妙，旣中白鵠而連鴐鵝，又下雙鶬而加玄鶴也。鶬音倉。」</span>怠而後游於清池，<span class="style7">郭璞曰：「怠，倦也。」</span>浮文鷁，<span class="style7">張揖曰：「鷁，水鳥也，畫其象於船首。淮南子曰『龍舟鷁首，天子之乘也』。」師古曰：「鷁音五歷反。」</span>揚旌抴，<span class="style7">張揖曰：「揚，舉也。析羽為旌，建於船上。抴，拖也。」師古曰：「抴音曳。拖音大可反。」</span>張翠帷，建羽蓋。<span class="style7">郭璞曰：「施之船上也。」師古曰：「翠帷，帷翠色也。羽蓋，以雜羽飾蓋。」</span>罔毒冒，釣紫貝，<span class="style7">郭璞曰：「紫貝，紫質黑文也。」師古曰：「貝，水中介蟲，古以為貨也。」</span>摐金鼓，<span class="style7">師古曰：「摐，撞也。金鼓謂鉦也。摐音窻。」</span>吹鳴籟，<span class="style7">張揖曰：「籟，簫也。」</span>榜人歌，<span class="style7">張揖曰：「榜，船也。月令云『命榜人』，榜人，船長也，主倡聲而歌者也。」師古曰：「榜音謗，又方孟反。」</span>聲流喝，<span class="style7">郭璞曰：「言悲嘶也。」師古曰：「喝音一介反。嘶音蘇奚反。」</span>水蟲駭，波鴻沸，<span class="style7">郭璞曰：「魚鼈躍，濤浪作也。」師古曰：「沸音普蓋反。」</span>涌泉起，奔揚會，<span class="style7">郭璞曰：「暴湓激相鼓薄也。」師古曰：「湓音普頓反。」</span>礧石相擊，琅琅礚礚，<span class="style7">師古曰：「礧石，轉石也。礧音盧對反。礚音口蓋反。」</span>若雷霆之聲，聞乎數百里外。</p>
<p id="p11"><a class="gg-link" href="#p11" onclick="return changeColor(this);"></a>　　將息獠者，擊靈鼓，<span class="style7">師古曰：「靈鼓，六面擊之，所以警衆也。」</span>起㷭㸂，車案行，騎就隊，<span class="style7">師古曰：「案，依也。行，列也。隊，部也。行音胡郎反。隊音大內反。」</span>纚乎淫淫，般乎裔裔。<span class="style7">郭璞曰：「皆群行貌。」師古曰：「纚音屣。般音盤。」</span>於是楚王乃登陽雲之臺，<span class="style7">孟康曰：「雲夢中高唐之臺，宋玉所賦者，言其高出雲之陽也。」</span>泊乎無為，澹乎自持，<span class="style7">師古曰：「泊、澹，皆安靜意也。泊音步各反。澹音徒濫反。」</span>勺藥之和具而後御之。<span class="style7">伏儼曰：「勺藥以蘭桂調食。」文穎曰：「五味之和也。」晉灼曰：「南都賦曰『歸鴈鳴鵽，香稻鮮魚，以為勺藥，酸甜滋味，百種千名。』文說是也。」師古曰：「諸家之說皆未當也。勺藥，藥草名，其根主和五藏，又辟毒氣，故合之於蘭桂五味以助諸食，因呼五味之和為勺藥耳。讀賦之士不得其意，妄為音訓，以誤後學。今人食馬肝馬腸者，猶合勺藥而煮之，豈非古之遺法乎？鵽音竹滑反。」</span>不若大王終日馳騁，曾不下輿，脟割輪焠，自以為娛。<span class="style7">師古曰：「脟字與臠同。焠音千內反。焠亦搵染之義耳。言臠割其肉，搵車輪鹽而食之。此蓋以譏上割鮮染輪之言也。」</span>臣竊觀之，齊殆不如。』<span class="style7">師古曰：「殆，近也。」</span>於是王無以應僕也。」</p>
<p id="p12"><a class="gg-link" href="#p12" onclick="return changeColor(this);"></a>　　烏有先生曰：「是何言之過也！足下不遠千里，來況齊國，<span class="style7">師古曰：「言有惠賜而來也。」</span>王悉境內之士，<span class="style7">師古曰：「悉，盡也。」</span>備車騎之衆，與使者出田，乃欲戮力致獲，以娛左右也，<span class="style7">師古曰：「謙不斥言使者，故指云其左右也。」</span>何名為夸哉！問楚地之有無者，願聞大國之風烈，先生之餘論也。<span class="style7">張晏曰：「願聞先賢之遺談美論也。」師古曰：「此說非也。先生即謂子虛耳。下又言先生行之，豈先賢也？」</span>今足下不稱楚王之德厚，而盛推雲夢以為驕，奢言淫樂而顯侈靡，竊為足下不取也。必若所言，固非楚國之美也。有而言之，是章君之惡也；無而言之，是害足下之信也。章君惡，傷私義，<span class="style7">師古曰：「非楚國之美，是章君惡；害足下之信，是傷私義也。」</span>二者無一可，而先生行之，必且輕於齊而累於楚矣。<span class="style7">師古曰：「言楚使者失辭，自為累重，而於齊無所負檐，故云輕也。累音力瑞反。」</span>且齊東陼鉅海，南有琅邪，<span class="style7">蘇林曰：「小州曰陼。」張揖曰：「琅邪，臺名也，在勃海間。」師古曰：「東陼鉅海，東有大海之陼。字與渚同也。」</span>觀乎成山，<span class="style7">張揖曰：「觀，闕也。成山在東萊不夜縣，於其上築宮闕。」師古曰：「觀音工喚反。」</span>射乎之罘，<span class="style7">晉灼曰：「之罘山在東萊腄縣，射獵其上也。」師古曰：「腄音直瑞反，又音誰。」</span>浮勃澥，<span class="style7">師古曰：「勃澥，海別枝也。澥音蟹。」</span>游孟諸，<span class="style7">文穎曰：「宋之大澤也，故屬齊。」</span>邪與肅慎為鄰，<span class="style7">郭璞曰：「肅慎，國名，在海外也。」師古曰：「邪讀為左，謂東北接也。」</span>右以湯谷為界。<span class="style7">師古曰：「湯谷，日所出也。許慎云熱如湯也。」</span>秋田乎青丘，<span class="style7">服虔曰：「青丘國在海東三百里。」</span>仿偟乎海外，<span class="style7">師古曰：「仿音旁。」</span>吞若雲夢者八九，其於匈中曾不蔕芥。<span class="style7">張揖曰：「蔕芥，刺鯁也。」師古曰：「蔕音丑介反。」</span>若乃俶儻瑰瑋，異方殊類，<span class="style7">師古曰：「俶儻猶非常也。俶音吐歷反。」</span>珍怪鳥獸，萬端鱗崪，<span class="style7">師古曰：「崪與萃同。萃，集也。如鱗之集，言其多也。」</span>充仞其中者，不可勝記，禹不能名，禼不能計。<span class="style7">張揖曰：「禹為堯司空，辨九州名山，別草木。禼為堯司徒，敷五敎，率萬事。」師古曰：「言其所有衆多，雖禹、禼之賢聖，不能名而數之也。」</span>然在諸侯之位，不敢言游戲之樂，苑囿之大；先生又見客，<span class="style7">師古曰：「見猶至也。言至此國為客也。若今人自稱云見顧見至耳。」</span>是以王辭不復，<span class="style7">師古曰：「復，反也，謂不反報也。」</span>何為無以應哉！」</p>
<p id="p13"><a class="gg-link" href="#p13" onclick="return changeColor(this);"></a>　　亡是公听然而笑曰：<span class="style7">師古曰：「听，笑貌也。音齗，又音牛隱反。」</span>「楚則失矣，而齊亦未為得也。夫使諸侯納貢者，非為財幣，所以述職也；<span class="style7">郭璞曰：「諸侯朝於天子曰述職。」師古曰：「述，循也，謂順行也。」</span>封彊畫界者，非為守禦，所以禁淫也。<span class="style7">郭璞曰：「天下有道，守在四夷。立境界者，欲以禁絕淫放耳。」師古曰：「彊讀曰疆。」</span>今齊列為東蕃，而外私肅慎，<span class="style7">郭璞曰：「私與通也。」</span>捐國隃限，越海而田，<span class="style7">師古曰：「捐，棄也，謂田於青丘也。」</span>其於義固未可也。且二君之論，不務明君臣之義，正諸侯之禮，徒事爭於游戲之樂，苑囿之大，欲以奢侈相勝，荒淫相越，此不可以揚名發譽，而適足以𡬯君自損也。<span class="style7">師古曰：「𡬯，古貶字。」</span></p>
<p id="p14"><a class="gg-link" href="#p14" onclick="return changeColor(this);"></a>　　且夫齊楚之事又烏足道乎！<span class="style7">師古曰：「烏，於何也。道，言也。」</span>君未覩夫巨麗也，<span class="style7">師古曰：「巨，大也。麗，美也。」</span>獨不聞天子之上林乎？左蒼梧，右西極，<span class="style7">文穎曰：「蒼梧郡屬交州，在長安東南，故言左。爾雅曰西至于豳國為西極，在長安西，故言右也。」</span>丹水更其南，<span class="style7">應劭曰：「丹水出上洛冢領山，東南至析縣入鈞水。」師古曰：「更，歷也，音工衡反。」</span>紫淵徑其北。<span class="style7">文穎曰：「西河穀羅縣有紫澤，在縣西北，於長安為在北也。」</span>終始霸產，出入涇渭，<span class="style7">師古曰：「霸水出藍田谷，西北而入渭。產水亦出藍田谷，北至霸陵入霸。二水終始盡於苑中，不復出也。涇水出安定涇陽开頭山，東至陽陵入渭。渭水出隴西首陽縣鳥鼠同穴山，東北至華陰入河。從苑外來，又出苑去也。开音牽，又音口見反。」</span>酆鎬潦潏，紆餘委蛇，經營其內。<span class="style7">應劭曰：「潦，流也。潏，涌出聲也。」張揖曰：「豐水出鄠南山豐谷，北入渭。鎬在昆明池北。潦，行潦也。又有潏水，出南山。」晉灼曰：「下言八川，計從丹水以下至潏，除潦為行潦，凡九川。從霸產以下，為數凡七川。潏音決。潏，水涌出聲也。除潦潏下為水，餘適八，下言經營其內，於數則計其外者矣。」師古曰：「應、晉二說皆非也。張言潦為行潦，又失之。潦音牢，亦水名也，出鄠縣西南山潦谷，而北流入於渭。上言左蒼梧，右西極，丹水更其南，紫泉徑其北。皆謂苑外耳。丹水、紫泉非八川數也。霸、產、涇、渭、豐、鎬、潦、潏，是為八川。言經營其內，信則然矣。潏，晉音是也。地里志鄠縣有潏水，北過上林苑入渭，而今之鄠縣則無此水。許慎云『潏水在京兆杜陵』，此即今所謂沈水，從皇子陂西北流經昆明池入渭者也。蓋為字或作水旁穴，與沈字相似，俗人因名沈水乎？將鄠縣潏水今則改名，人不識也？但八川之義，實在於斯耳。」</span>蕩蕩乎八川分流，相背異態，<span class="style7">郭璞曰：「變態不同也。」</span>東西南北，馳騖徃來，<span class="style7">郭璞曰：「言更相錯涉也。」師古曰：「來音盧代反。」</span>出乎椒丘之闕，<span class="style7">服虔曰：「丘名也，兩山俱起，象雙闕者。」</span>行乎州淤之浦，<span class="style7">師古曰：「水中可居者曰州。淤，漫也。浦，水涯也。淤音於庶反。」</span>徑乎桂林之中，<span class="style7">如淳曰：「桂樹之林也。」</span>過乎泱莽之壄，<span class="style7">張揖曰：「山海經所謂『大荒之野』也。」師古曰：「凡言此者，著水流之長遠也。泱音烏朗反。」</span>汨乎混流，順阿而下，<span class="style7">師古曰：「汨，疾貌也。混流，豐流也。曲陵曰阿。汨音于筆反。混音下本反。」</span>赴隘陿之口，<span class="style7">師古曰：「兩岸間相迫近者也。隘音於懈反。陿音狹。」</span>觸穹石，激堆埼，<span class="style7">張揖曰：「穹石，大石也。埼，曲岸頭也。」師古曰：「堆，高阜也，音丁回反。埼音巨依反。」</span>沸乎暴怒，<span class="style7">郭璞曰：「沸，水聲也，音拂。」</span>洶涌彭湃，<span class="style7">師古曰：「洶涌，跳起也。彭湃，相戾也。洶音許勇反。湃音普拜反。」</span>滭弗宓汨，<span class="style7">蘇林曰：「滭音畢。宓音密。」師古曰：「滭弗，盛貌也。宓汨，去疾也。汨音于筆反。」</span>偪側泌瀄，<span class="style7">郭璞曰：「泌瀄音筆櫛。」師古曰：「偪側，相逼也。泌瀄相楔也。偪字與逼同。楔音先結反。」</span>潢流逆折，轉騰潎洌，<span class="style7">孟康曰：「轉騰，相過也。潎洌，相撇也。」師古曰：「潎音匹列反。洌音列。撇又音普結反。」</span>滂濞沆溉，<span class="style7">郭璞曰：「滂音旁。濞音匹祕反。溉音胡慨反。皆水流聲貌。」師古曰：「沆音胡朗反。」</span>穹隆雲橈，<span class="style7">師古曰：「橈，曲也。言水急旋回，如雲之屈曲也。橈音女敎反。」</span>宛潬膠盭，<span class="style7">郭璞曰：「憤薄相樛也。」師古曰：「宛音婉。潬音善。盭，古戾字。」</span>踰波趨浥，涖涖下瀨，<span class="style7">郭璞曰：「踰，躍也。浥，窊陷也。涖涖，聲也。」師古曰：「浥音於俠反。涖音利。瀨，疾流也。」</span>批巖𧘂擁，奔揚滯沛，<span class="style7">師古曰：「批，反擊也。擁，曲隈也。言水觸批巖崖而衝隈曲，則奔揚而滯沛然也。批音步結反。滯音丑制反。沛音普蓋反。」</span>臨坻注壑，瀺灂霣隊，<span class="style7">師古曰：「坻謂水中隆高處也。秦風終南之詩曰『宛在水中坻』。坻音遟，瀺音士咸反。灂音才弱反，又音仕角反。霣即隕字。隊音直類反。」</span>沈沈隱隱，砰磅訇礚，<span class="style7">師古曰：「砰音普冰反。磅音普萌反。訇音呼宏反。礚音口蓋反。皆水流鼓怒之聲也。」</span>潏潏淈淈，湁潗鼎沸，<span class="style7">郭璞曰：「皆水微轉細涌貌也。淈音骨。湁音敕立反。」師古曰：「潏音決。潗音子入反。言水之流如爨鼎沸也。」</span>馳波跳沫，汨㴔漂疾，<span class="style7">晉灼曰：「㴔音華給反。」郭璞曰：「㴔音許立反。」師古曰：「言水波急馳而白沫跳起，汨㴔然也。汨音于筆反。㴔，晉、郭二音皆通。漂音匹姚反。」</span>悠遠長懷，寂漻無聲，<span class="style7">郭璞曰：「懷亦歸，變文耳。漻音聊。」師古曰：「言長流安靜。」</span>肆乎永歸。然後灝溔潢漾，<span class="style7">郭璞曰：「皆水無涯際貌。」師古曰：「灝音浩。溔音弋少反。潢音胡廣反。漾音弋丈反。肆，放也。言水放流而長歸也。」</span>安翔徐佪，<span class="style7">郭璞曰：「言運轉也。」</span>翯乎滈滈，<span class="style7">郭璞曰：「水白光貌也。」師古曰：「翯音胡角反。滈音鎬。」</span>東注大湖，<span class="style7">郭璞曰：「大湖在吳縣，尚書所謂震澤也。」</span>衍溢陂池。<span class="style7">郭璞曰：「言湓溢而出也。陂池，江旁小水。」</span>於是蛟龍赤螭，<span class="style7">文穎曰：「龍子為螭。」張揖曰：「赤螭，雌龍也。」如淳曰：「螭，山神也，獸形。」師古曰：「許慎云『离，山神也』，字則單作，螭形若龍，字乃從虫。此作螭，別是一物，旣非山神，又非雌龍、龍子，三家之說皆失之。虫音許尾反。」</span>䱴䲛漸離，<span class="style7">李竒曰：「周洛曰鮪，蜀曰䱴䲛，出鞏山穴中，三月遡河上，能度龍門之限，則得為龍矣。漸離，未聞。」師古曰：「䱴音工鄧反。䲛音莫鄧反。」</span>鰅鰫鰬魠，<span class="style7">如淳曰：「鰅音顒。鰬音乾。魠音託。」郭璞曰：「鰫音常容反。鰅魚有文采。鰫似鰱而黑。鰬似鱓。魠，鰔也，一名黃頰。」師古曰：「鰅，如音是也。鰫、鰬、魠，郭說是也。鱓音善。鰔音感也。」</span>禺禺魼鰨，<span class="style7">如淳曰：「魼音去魚反。」晉灼曰：「鰨音奴搨反。」郭璞曰：「禺禺魚皮有毛，黃地黑文。魼，比目魚也，狀似牛脾，細鱗紫色，兩相合乃得行。鰨，鯢魚也，似鮎，有四足，聲如嬰兒。」師古曰：「禺音隅，又音顒。鯢音五奚反。鮎音乃兼反。」</span>揵鰭掉尾，振鱗奮翼，<span class="style7">師古曰：「揵，舉也。鰭，魚背上鬣也。掉，搖也。揵音鉅言反。掉音徒釣反。」</span>潛處乎深巖。<span class="style7">郭璞曰：「隱岸底也。」</span>魚鼈讙聲，萬物衆夥。<span class="style7">師古曰：「讙，譁也。夥，多也。讙音許元反。夥音下果反。」</span>明月珠子，的皪江靡，<span class="style7">應劭曰：「明月珠子生於江中，其光耀乃照於江邊也。」師古曰：「皪音歷。的皪，光貌也。江靡，江邊靡迆之處也。迆音弋爾反。」</span>蜀石黃󼠎，水玉磊砢，<span class="style7">張揖曰：「蜀石，石次玉者也。」郭璞曰：「󼠎石黃色。水玉，水精也。」師古曰：「󼠎音如兖反。磊音洛賄反。砢音洛可反，又音可。」</span>磷磷爛爛，采色澔汗，<span class="style7">郭璞曰：「皆玉石符采映曜也。」師古曰：「磷音𠫤。澔音浩。」</span>叢積乎其中。䲨鷫鵠鴇，鴐鵞屬玉，<span class="style7">張揖曰：「䲨，大鳥也。」郭璞曰：「鷫，鷫鷞也。鴇似鴈而無後指。屬玉似鴨而大，長頸赤目，紫紺色。鷫音肅。鴇音保。」師古曰：「䲨，古鴻字。鴇即今俗呼為獨豹者也。豹者，鴇聲之訛耳。鴐音加。屬音之欲反。鷞音霜。」</span>交精旋目，<span class="style7">郭璞曰：「交精似鳧而腳高，有毛冠，辟火災。旋目，未聞也。」師古曰：「今荊郢間有水鳥，大於鷺而短尾，其色紅白。深目，目旁毛皆長而旋，此其旋目乎？」</span>煩鶩庸渠，<span class="style7">郭璞曰：「煩鶩，鴨屬也。庸渠似鳧，灰色而雞腳，一名章渠。鶩音木。」師古曰：「庸渠，即今之水雞也。」</span>箴疵鵁盧，<span class="style7">張揖曰：「箴疪似魚虎而蒼黑色。鵁，𩾮頭鳥也。盧，白雉也。」郭璞曰：「盧，盧鷀也。箴音針。」師古曰：「盧，郭說是也。白雉不浮水上。疪音貲。鵁音火交反。𩾮音鳥了反。鷀音慈也。」</span>群浮乎其上。汎淫氾濫，隨風澹淡，<span class="style7">郭璞曰：「皆鳥任風波自縱漂貌。」師古曰：「汎音馮。氾音敷劔反。澹音大覽反。淡音琰。」</span>與波搖蕩，奄薄水陼，<span class="style7">張揖曰：「奄，覆也。草叢生曰薄。」郭璞曰：「薄猶集也。」師古曰：「薄，郭說是也。言奄集陼上而遊戲。」</span>唼喋菁藻，咀嚼菱藕。<span class="style7">張揖曰：「菱，芰也。」郭璞曰：「菁，水草。藻，聚藻也。」師古曰：「唼喋，銜食也。唼音所甲反。喋音丈甲反。咀音才汝反。嚼音才削反。」</span></p>
<p id="p15"><a class="gg-link" href="#p15" onclick="return changeColor(this);"></a>　　於是乎崇山矗矗，巃嵸崔巍，<span class="style7">郭璞曰：「皆高峻貌也。巃音籠。嵸音才緫反。崔音摧。魏音五回反。」師古曰：「嵸音緫。」</span>深林巨木，嶄巖參差。<span class="style7">師古曰：「嶄巖，尖銳貌。參差，不齊也。嶄音士銜反。參音楚林反。差音楚宜反。」</span>九嵕巀嶭，南山峩峩，<span class="style7">師古曰：「九嵕山今在醴泉縣界。巀嶭山即今所謂嵯峨山也，在三原縣西也。南山，終南山也。峨峨，高貌。嵕音子公反，又音緫。巀音𢧵。嶭音齧。巀嶭又音在割、五割反。峩音娥。」</span>巖陁甗錡，𭗔崣崛崎，<span class="style7">張揖曰：「𭗔崣，高貌。崛崎，斗絕也。」蘇林曰：「𭗔音赬水反。崣音卒鄙反。」郭璞曰：「阤，岸際也，音豸。甗錡，隆屈窊折貌。甗音魚晚反。錡音嶬。崛音掘。崎音倚。𭗔音作罪反。崣字作委。」師古曰：「蘇、郭兩說並通。郭音作罪反，又音將水反。」</span>振溪通谷，蹇產溝瀆，<span class="style7">張揖曰：「振，拔也。水注川曰溪，注溪曰谷。蹇產，屈折也。」郭璞曰：「自溪及瀆，皆水相通注也。」</span>𧮰呀豁閜，阜陵別隝，<span class="style7">郭璞曰：「𧮰呀豁閜，澗谷之形容也。隝，水中山也。𧮰音呼含反。呀音呼加反。閜音呼下反。隝音擣。」師古曰：「大阜曰陵，言阜陵居在水中，各別為隝也。豁音呼活反。」</span>崴磈嵔廆，丘虛堀礨，<span class="style7">　郭璞曰：「皆其形勢也。崴音於鬼反。磈音魚鬼反。嵔音惡罪反。廆音瘣。虛音墟。堀音窟。礨音磊。」師古曰：「磈又音於虺反。廆音胡賄反。」</span>隱轔鬱㠥，登降施靡，<span class="style7">郭璞曰：「隱轔鬱壘，堆壟不平貌。轔音洛盡反。」師古曰：「壘音律。施音弋爾反。施靡，猶連延也。」</span>陂池貏豸。<span class="style7">郭璞曰：「陂池，旁穨貌也。陂音皮。貏音衣被之被。」師古曰：「陂又音彼竒反。貏又音彼。」</span>允溶淫鬻，<span class="style7">張揖曰：「水流溪谷之間也。」師古曰：「溶音容。鬻音育。」</span>散渙夷陸，<span class="style7">師古曰：「散渙，分散而渙然也。易曰『風行水上，渙』。夷，平也。廣平曰陸。」</span>亭皐千里，靡不被築。<span class="style7">師古曰：「為亭候於皐隰之中，千里相接，皆築令平也。被音皮義反。」</span>揜以綠蕙，<span class="style7">張揖曰：「掩，覆也。綠，王芻也。蕙，薰草也。」師古曰：「綠蕙，言蕙草色綠耳，非王芻也。」</span>被以江離，糅以蘼蕪，雜以留夷。<span class="style7">張揖曰：「留夷，新夷也。」師古曰：「留夷，香草也，非新夷。新夷乃樹耳。」</span>布結縷，<span class="style7">師古曰：「結縷蔓生，著地之處皆生細根，如線相結，故名結縷，今俗呼鼓箏草。兩幼童對銜之，手鼓中央，則聲如箏也，因以名云。」</span>攢戾莎，<span class="style7">師古曰：「攢，聚也。戾莎，言莎草相交戾也。攢音材官反。」</span>揭車衡蘭，<span class="style7">應劭曰：「揭車一名䒗輿，香草也。」師古曰：「揭音巨列反。䒗音乞。」</span>稾本射干，<span class="style7">師古曰：「稾本，草類白芷，根似芎藭。射干，即烏扇耳。射音弋舍反。」</span>茈薑蘘荷，<span class="style7">如淳曰：「茈薑，薑上齊也。」師古曰：「薑之息生者，連其株本，則紫色也。蘘荷，蒪苴也，根旁生筍，可以為葅，又治蠱毒。茈音紫。蘘音人羊反。」</span>葴持若蓀，<span class="style7">如淳曰：「葴音鍼。」張揖曰：「葴持闕。若，杜若也。蓀，香草也。」師古曰：「葴，寒漿也。持當為符，字之誤耳。符，鬼目也。杜若苗頗類薑，而為棕葉之狀。今流俗書本持字或作橙，非也。後人妄改耳。其下乃言黃甘橙榛，此無橙也。葴音之林反。蓀音孫。」</span>鮮支黃礫，<span class="style7">師古曰：「鮮支，即今支子樹也。黃礫，今用染者黃屑之木也。二者雖非草類，旣云延曼太原，或者賦雜言之耳。」</span>蔣芧青薠，<span class="style7">張揖曰：「蔣，菰也。芧，三稜也。」郭璞曰：「芧音杼。」師古曰：「蔣音將。芧音丈與反。」</span>布濩閎澤，延曼太原，<span class="style7">郭璞曰：「布濩猶布露也。」師古曰：「閎亦大也。濩音護。延音弋戰反。」</span>離靡廣衍，<span class="style7">師古曰：「離靡，謂相連不絕也。衍，布也。離音力爾反。」</span>應風披靡，吐芳揚烈，<span class="style7">師古曰：「烈，酷烈之氣也。披音丕蟻反。」</span>郁郁菲菲，衆香發越，<span class="style7">郭璞曰：「香氣射散也。菲音妃。」</span>肹蠁布寫，晻薆咇茀。<span class="style7">師古曰：「肹蠁，盛作也。寫，吐也。晻薆咇茀，皆芳香意也。肹音許乙反。蠁音響。晻音奄，又音烏感反。薆音愛。咇音步必反。茀音勃。薆字或作隱也。」</span></p>
<p id="p16"><a class="gg-link" href="#p16" onclick="return changeColor(this);"></a>　　於是乎周覽汜觀，<span class="style7">師古曰：「汜，普也，音敷劔反。」</span>縝紛軋芴，<span class="style7">孟康曰：「縝紛，衆盛也。軋芴，緻密也。」師古曰：「縝音丑人反。軋音於黠反。芴音勿。」</span>芒芒怳忽，<span class="style7">郭璞曰：「言眼亂也。」師古曰：「芒音莫郎反。」</span>視之無端，察之無涯。<span class="style7">師古曰：「涯，畔也，音儀。」</span>日出東沼，入虖西陂。<span class="style7">張揖曰：「朝出苑之東池，莫入於苑西陂中也。」</span>其南則隆冬生長，涌水躍波；<span class="style7">師古曰：「言其土地氣溫，經冬草木不死，水不凍。」</span>其獸則庸旄貘犛，沈牛麈麋，<span class="style7">張揖曰：「旄，旄牛，其狀如牛而四節毛。犛牛黑色，出西南徼外。沈牛，水牛也，能沈沒水中。麈似鹿而大。」郭璞曰：「庸牛，領有肉堆。貘似熊，庳腳銳鬐，骨無髓，食銅鐵。貘音貊，犛音貍。」師古曰：「庸牛即今之犎牛也。旄牛即今所謂偏牛者也。犛牛即今之貓牛者也。犛字又音茅。麈音主。」</span>赤首圜題，窮竒象犀。<span class="style7">張揖曰：「題，額也。窮竒狀如牛而蝟毛，其音如嗥狗，食人。」師古曰：「象，大獸也，長鼻，牙長一丈。犀頭似豬，一角在鼻，一角在額前。」</span>其北則盛夏含凍裂地，涉冰揭河；<span class="style7">師古曰：「言其土地氣寒，當暑凝凍，地為之裂，故涉冰而渡河也。揭，搴衣也。詩邶風匏有苦葉之篇曰『深則厲，淺則揭』，揭音丘例反。」</span>其獸則麒麟角端，騊駼橐駝，<span class="style7">張揖曰：「雄曰麒，雌曰麟，其狀麋身牛尾，狼題一角，角端似牛，其角可以為弓。」郭璞曰：「麒似麟而無角，角端似豬，角在鼻上，中作弓。」師古曰：「麒麟角端，郭說是也。橐駝者，言其可負橐囊而駝物，故以名云。」</span>蛩蛩驒騱，駃騠驢𩧣。<span class="style7">郭璞曰：「驒騱，駏驉類也。駃騠生三日而超其母。驒音顛。騱音奚。駃音決。騠音提。」</span></p>
<p id="p17"><a class="gg-link" href="#p17" onclick="return changeColor(this);"></a>　　於是乎離宮別館，彌山跨谷，<span class="style7">師古曰：「彌，滿也。跨猶騎也。」</span>高廊四注，重坐曲閣，<span class="style7">師古曰：「廊，堂下四周屋也。重坐，謂增室也。曲閣，閣之屈曲相連者也。」</span>華榱璧璫，輦道纚屬，<span class="style7">師古曰：「榱，椽也。華謂彫畫之也。璧璫，以玉為椽頭，當即所謂璇題玉題者也。一曰以玉飾瓦之當也。輦道，謂閣道可以乘輦而行者也。纚屬，纚迤相連屬也。纚音力爾反。屬音之欲反。」</span>步櫩周流，長途中宿。<span class="style7">師古曰：「步櫩，言其下可行步，即今之步廊也。謂其途長遠，雖經日行之，尚不能達，故中道而宿也。」</span>夷嵕築堂，絫臺增成，<span class="style7">師古曰：「夷，平也。山之高聚者曰嵕。絫，古累字。言平山而築堂於其上為累臺也。增，重也，一重為一成也。嵕音子公反。」</span>巖突洞房。<span class="style7">師古曰：「於巖穴底為室，若竈突然，潛通臺上。」</span>頫杳眇而無見，仰𡴂橑而捫天，<span class="style7">師古曰：「頫，古俯字也。杳眇，視遠貌。𡴂，古攀字也。橑，椽也。捫，摸也。言臺榭之高，有升上之者，俯視則不見地，仰攀其椽可以摸天也。橑音老。捫音門。」</span>奔星更於閨闥，宛虹拖於楯軒。<span class="style7">師古曰：「奔星，流星也。更，歷也。閨闥，宮中小門也。宛虹，曲屈之虹也。拖謂申加於上也。楯軒，軒之蘭板也。並言室宇之高，故星虹得經加之也。更音工衡反。虹音紅。拖音吐賀反，又徒可反。」</span>青龍蚴蟉於東箱，象輿婉僤於西清，<span class="style7">師古曰：「象輿，瑞應車也。西清者，西箱清靜之處也。蚴蟉、婉僤，皆行動之貌。蚴音一糾反。蟉音力糾反。僤音善。」</span>靈圉燕於閒館，<span class="style7">張揖曰：「靈圉，衆仙號也。」師古曰：「閒讀曰閑。」</span>偓佺之倫暴於南榮，<span class="style7">郭璞曰：「偓佺，仙人也，食松子而眼方。暴謂偃卧日中也。榮，屋南檐也。偓音握。佺音銓。」</span>醴泉涌於清室，通川過於中庭。<span class="style7">師古曰：「醴泉，瑞水，味甘如醴，言於室中涌出，而通流為川，從中庭而過也。」</span>磐石裖崖，<span class="style7">孟康曰：「裖，䂧致也。崖，廉也。以石致川之廉也。」師古曰：「裖䂧並音之忍反。致音直二反。謂重密而累積。」</span>嶔巖倚傾，<span class="style7">郭璞曰：「嶔巖，欹貌。」師古曰：「嶔音口銜反。倚音於綺反。」</span>嵯峨㠎嶫，刻削崢嶸，<span class="style7">蘇林曰：「削音峭峻之峭。崢音儕爭反。嶸音戶抨反。」郭璞曰：「言自然若彫刻也。㠎音昨盍反。嶫音五盍反。」師古曰：「直言刻削耳，非云峭峻。郭說是也。㠎音捷。嶫音業。」</span>玫瑰碧琳，珊瑚叢生，<span class="style7">郭璞曰：「珊瑚生水底石邊，大者樹高三尺餘，枝格交錯，無有葉。」</span>珉玉旁唐，玢豳文磷，<span class="style7">蘇林曰：「玢音分。」郭璞曰：「旁唐言盤礡。玢豳，文理貌。」師古曰：「旁唐，文石也。唐字本作碭，言珉玉及石並玢豳也。玢音彼旻反。豳又音彼閑反。」</span>赤瑕駁犖，雜臿其間，<span class="style7">張揖曰：「赤瑕，赤玉也。」郭璞曰：「言雜厠崖石中。駁犖，采點也。犖音洛角反。」</span>鼂采琬琰，和氏出焉。<span class="style7">晉灼曰：「鼂采闕。」師古曰：「鼂，古朝字也。朝采者，美玉每旦有白虹之氣，光采上出，故名朝采，猶言夜光之璧矣。琬琰，美玉名。和氏之璧，卞和所得，亦美玉也。言今皆出於上林。」</span></p>
<p id="p18"><a class="gg-link" href="#p18" onclick="return changeColor(this);"></a>　　於是乎盧橘夏孰，<span class="style7">應劭曰：「伊尹書曰『箕山之東，青馬之所，有盧橘夏孰』。」晉灼曰：「此雖賦上林，博引異方珍竒，不係於一也。」師古曰：「盧，黑色也。」</span>黃甘橙楱，<span class="style7">郭璞曰：「黃甘，橘屬而味精。楱亦橘之類也，音湊。」張揖曰：「楱，小橘也，出武陵。」師古曰：「橙即柚也，音丈耕反。」</span>枇杷橪柿，亭柰厚朴，<span class="style7">張揖曰：「枇杷似斛樹，長葉，子若杏。橪，橪支，香草也。亭，山梨也。厚朴，藥名也。」郭璞曰：「橪支木也。」師古曰：「此二句緫論樹木，不得雜以香草也。橪，郭說得之。朴，木皮也。此藥以皮為用，而皮厚，故呼厚朴云。橪音煙。朴音匹角反。」</span>梬棗楊梅，<span class="style7">張揖曰：「楊梅，其實似穀子而有核，其味酢，出江南也。」</span>櫻桃蒲陶，<span class="style7">師古曰：「櫻桃，即今之朱櫻也。禮記謂含桃，爾雅謂之荊桃。櫻音於耕反。」</span>隱夫薁棣，<span class="style7">師古曰：「隱夫未詳。薁即今之郁李也。棣，今之山櫻桃。薁音於六反。棣音徒計反。」</span>荅遝離支，<span class="style7">張揖曰：「荅遝似李，出蜀。」晉灼曰：「離支大如雞子，皮麤，剥去皮，肌如雞子中黃，味甘多酢少。」師古曰：「遝音沓。離音力智反。」</span>羅乎後宮，列乎北園，貤丘陵，下平原，<span class="style7">師古曰：「貤猶延也，一曰次第而重也。貤音弋豉反。」</span>揚翠葉，扤紫莖，<span class="style7">師古曰：「扤，搖也，音兀。」</span>發紅華，垂朱榮，煌煌扈扈，照曜鉅野。<span class="style7">師古曰：「言其光采之盛也。鉅野，大野。煌音皇。」</span>沙棠櫟櫧，<span class="style7">張揖曰：「沙棠，狀如棠，黃華赤實，其味似李，無核。呂氏春秋曰『果之美者，沙棠之實』。櫟，果名也。櫧似柃，葉冬不落。」應劭曰：「櫟，采木也。」郭璞曰：「櫧似采柔。」師古曰：「櫟非果名，又非采木之櫟，蓋木蓼也，葉辛，初生可食。櫟音歷。櫧音諸。柃音零。采音菜。柔音食諸反。」</span>華楓枰櫨，<span class="style7">師古曰：「華即今之皮貼弓者也。楓樹脂可為香，今之楓膠香也。爾雅云一名欇欇。枰即平仲木也。櫨，今黃櫨木也。華音胡化反。楓音風。枰音平。櫨音盧。」</span>留落胥邪，仁頻并閭，<span class="style7">張揖曰：「并閭，椶也。」郭璞曰：「落，檴也，中作器素。胥邪似并閭，皮可作索。」師古曰：「仁頻即賔桹也。頻字或作賔。胥音先余反。邪音弋奢反。檴音鑊。」</span>欃檀木蘭，<span class="style7">孟康曰：「欃檀，檀別名。」郭璞曰：「欃音讒。」</span>豫章女貞，<span class="style7">師古曰：「女貞樹冬夏常青，未甞凋落，若有節操，故以名焉。」</span>長千仞，大連抱，<span class="style7">師古曰：「八尺曰仞。連抱者，言非一人所抱。」</span>夸條直暢，實葉葰楙，<span class="style7">郭璞曰：「夸，張布也。」張揖曰：「葰，甬也。」師古曰：「暢，通也，通謂上下相稱也。葰音峻。楙，古茂字也。甬音踊。」</span>攢立叢倚，連卷欐佹，<span class="style7">師古曰：「攢立，聚立也。叢倚，相倚也。連卷，屈曲也。欐佹，支柱也。倚音於綺反。卷音丘專反，又音巨專反。欐音力爾反。佹音詭。」</span>崔錯癹骫，<span class="style7">師古曰：「崔錯，交雜也。癹委，蟠戾也。崔音千賄反。癹音步葛反。骫，古委字。」</span>坑衡閜砢，<span class="style7">師古曰：「坑衡，徑直貌也。閜砢，相扶持也。坑音口庚反。閜音烏可反。砢音來可反。坑字或作抗，言樹之支幹相抗爭衡也。其義兩通。」</span>垂條扶疏，落英幡纚，<span class="style7">師古曰：「扶疏，四布也。英謂華也。幡纚，飛揚貌也。纚音山爾反。」</span>紛溶萷蔘，猗柅從風，<span class="style7">郭璞曰：「紛溶萷蔘，支竦擢也。猗柅猶阿郍也。萷音蕭。蔘音森。猗音於氏反。柅音諾氏反。」師古曰：「溶音容。萷亦音山交反。」</span>藰莅芔歙，<span class="style7">師古曰：「林木鼓動之聲也。藰音劉。莅音利。芔，古卉字也，音諱。歙音翕。」</span>蓋象金石之聲，管籥之音。<span class="style7">師古曰：「金石，謂鐘磬也。管長一尺，圍一寸，六孔無底，籥三孔，並以竹為之。」</span>柴池茈虒，旋還乎後宮，<span class="style7">如淳曰：「茈音此。虒音豸。」張揖曰：「柴池，參差也。茈虒，不齊也。」郭璞曰：「柴音差。還，還繞也，音宦。」</span>雜襲絫輯，<span class="style7">師古曰：「雜襲，相因也。絫輯，重積也。絫，古累字。輯與集同。」</span>被山緣谷，循阪下隰，<span class="style7">師古曰：「循，順也。下溼曰隰。」</span>視之無端，究之亡窮。</p>
<p id="p19"><a class="gg-link" href="#p19" onclick="return changeColor(this);"></a>　　於是乎玄猨素雌，蜼玃飛蠝，<span class="style7">張揖曰：「蜼如母猴，卬鼻而長尾。玃似彌猴而大。飛蠝，飛鼠也，其狀如兔而鼠首，以其𩑺飛。」郭璞曰：「蠝，鼯鼠也，毛紫赤色，飛且生，一名飛生。蜼音贈遺之遺。蠝音誄。」師古曰：「玄猿素雌，言猿之雄者玄黑而雌者白素也。爾雅曰『玃父善顧』也。玃音钁。鼯音吾。」</span>蛭蜩玃蝚，<span class="style7">如淳曰：「蛭音質。」張揖曰：「蛭，蟣也。蜩，蟬也。玃蝚，彌猴也。」師古曰：「方言獸屬，而引蛭蟣水蟲，又及蜩蟬，乖於事類，如說非也，但未詳是何獸耳。蝚音乃高反，又音柔，即今所謂戎皮為鞍褥者也。戎音柔，聲之轉耳，非彌猴也。」</span>獑胡豰蛫，<span class="style7">張揖曰：「獑胡似彌猴，頭上有髦，要以後黑。豰，白狐子也。」郭璞曰：「豰似鼬而大，要以後黃，一名黃要，食彌猴。蛫未聞也。獑音讒。豰音呼穀反。蛫音詭。」師古曰：「豰，郭說是也。」</span>棲息乎其間。長嘯哀鳴，翩幡互經，<span class="style7">郭璞曰：「互經，互相經過也。」</span>夭蟜枝格，偃蹇杪顛，<span class="style7">郭璞曰：「皆猿猴在樹共戲姿態也。夭蟜，頻申也。」師古曰：「杪顛，枝上端也。蟜音矯。杪音眇。」</span>隃絕梁，騰殊榛，<span class="style7">師古曰：「絕梁，謂正絕水無橋梁也。殊榛，特立株枿也。言超度無梁之水，而跳上株枿之上也。隃字與踰同。榛音仕人反。枿音五曷反。」</span>捷垂條，掉希間，<span class="style7">張揖曰：「捷持縣垂之條，掉往著稀疏無支之間也。」師古曰：「掉音徒釣反。」</span>牢落陸離，爛漫遠遷。<span class="style7">師古曰：「言其聚散不恒，雜亂移徙也。」</span></p>
<p id="p20"><a class="gg-link" href="#p20" onclick="return changeColor(this);"></a>　　若此者數百千處，娛游往來，宮宿館舍，<span class="style7">師古曰：「娛，戲也。戲音許其反。」</span>庖厨不徙，後宮不移，百官備具。<span class="style7">師古曰：「言所在之處供具皆足也。」</span></p>
<p id="p21"><a class="gg-link" href="#p21" onclick="return changeColor(this);"></a>　　於是乎背秋涉冬，天子校獵。<span class="style7">李竒曰：「以五校兵出獵也。」師古曰：「李說非也。校獵者，以木相貫穿，緫為闌校，遮止禽獸而獵取之。說者或以為周官校人掌田獵之馬，因云校獵，亦失其義。養馬稱校人者，謂以為闌校以養馬耳，故呼為閑也。事具周禮，非以獵馬故稱校人。」</span>乘鏤象，六玉虯，<span class="style7">張揖曰：「鏤象，象路也，以象牙疏鏤其車輅。六玉虯，謂駕六馬，以玉飾其鑣勒，有似玉虯。龍子有角曰虯。」</span>拖蜺旌，<span class="style7">張揖曰：「析羽毛，染以五采，綴以縷為旌，有似虹蜺之氣也。」師古曰：「拖音土賀反，又音徒可反。」</span>靡雲旗，<span class="style7">張揖曰：「畫熊虎於旒為旗，似雲氣。」</span>前皮軒，後道游；<span class="style7">文穎曰：「皮軒，以虎皮飾車。天子出，道車五乘，游車九乘，在乘輿車前，賦頌為偶辭耳。」師古曰：「文說非也。言皮軒最居前，而道游次皮軒之後耳，非謂在乘輿之後也。皮軒之上以赤皮為重蓋，今此制尚存，又非猛獸之皮用飾車也。道讀曰導。」</span>孫叔奉轡，衞公參乘，<span class="style7">鄭氏曰：「孫叔者，太僕公孫賀也，字子叔。衞公者，大將軍衞青也。大駕，太僕御，大將軍參乘。」師古曰：「參乘，在車之右也。解具在文紀也。」</span>扈從橫行，出乎四校之中。<span class="style7">文穎曰：「凡五校，今言四者，一校中隨天子乘輿也。」師古曰：「此說又非也。四校者，闌校之四面也。言其跋扈縱恣而行，出於校之四外也。」</span>鼓嚴簿，縱獵者，<span class="style7">孟康曰：「鼓嚴，嚴鼓也。簿，鹵簿也。」師古曰：「縱，放也。簿音步戶反。」</span>江河為阹，泰山為櫓，<span class="style7">蘇林曰：「阹，獵者圜陳遮禽獸也。」張揖曰：「櫓，大盾，以為翳也。」郭璞曰：「櫓，望樓也。因山谷遮禽獸為阹。」師古曰：「因江河以遮禽，登泰山而望獲，言田獵之廣遠耳。郭說是也。阹音袪。」</span>車騎靁起，殷天動地，<span class="style7">郭璞曰：「殷猶震也。」師古曰：「靁，古雷字也。殷音隱。」</span>先後陸離，離散別追，<span class="style7">師古曰：「陸離，分散也。言各有所追逐也。追合韻音竹遂反。」</span>淫淫裔裔，緣陵流澤，雲布雨施。<span class="style7">郭璞曰：「言遍山野也。」</span>生貔豹，搏豺狼，<span class="style7">郭璞曰：「貔，執夷，虎屬也，音毗。」師古曰：「貔豹二物，皆猛獸也。生謂生取之也。搏，擊也。」</span>手熊羆，足壄羊。<span class="style7">張揖曰：「熊，犬身人足，黑色。羆如熊，黃白色。壄羊，麢羊也，似羊而青。」師古曰：「壄羊，今之所謂山羊也，非麢羊矣。手，言手擊殺之。足謂蹴蹈而獲之。」</span>蒙鶡蘇，<span class="style7">孟康曰：「鶡，鶡尾也。蘇，析羽也。」張揖曰：「鶡似雉，鬬死不卻。」郭璞曰：「蒙其尾為帽也。鶡音曷。」</span>絝白虎，<span class="style7">張揖曰：「著白虎文絝也。」師古曰：「絝，古袴字。」</span>被斑文，<span class="style7">師古曰：「被謂衣著之也。斑文，亦貙豹之皮也。被音皮義反。」</span>絝壄馬，<span class="style7">師古曰：「騎之也。」</span>陵三嵕之危，<span class="style7">師古曰：「陵，上也。三嵕，三聚之山也。」</span>下磧歷之坻，<span class="style7">師古曰：「磧歷，沙石之貌也。坻，水中高處也。磧音千狄反。坻音遟。」</span>徑峻赴險，越壑厲水。<span class="style7">師古曰：「厲，以衣度也。」</span>推蜚廉，弄解廌，<span class="style7">郭璞曰：「飛廉，龍雀也，鳥身鹿頭。」張揖曰：「解廌似鹿而一角，人君刑罰得中則生於朝廷，主觸不直者，可得而弄也。」師古曰：「推亦謂弄之也，其字從手。今流俗讀作椎擊之椎，失其義矣。解音蟹。廌音丈介反。」</span>格蝦蛤，鋋猛氏，<span class="style7">孟康曰：「蝦蛤、猛氏，皆獸名也。」郭璞曰：「今蜀中有獸，狀似熊而小，毛淺有光澤，名猛氏。」師古曰：「鋋，鐵把短矛也。蝦音遐。蛤音閤。鋋音蟬。」</span>羂要褭，射封豕。<span class="style7">張揖曰：「要褭，馬金喙赤色，一日行萬里者。」郭璞曰：「封豕，大豬也。要褭音窈嫋。」師古曰：「罥謂羅繫之也，音工犬反。」</span>箭不苟害，解脰陷腦；弓不虛發，應聲而倒。<span class="style7">張揖曰：「脰，項也。」師古曰：「言射必命中，非詭遇也。脰音豆。」</span></p>
<p id="p22"><a class="gg-link" href="#p22" onclick="return changeColor(this);"></a>　　於是乘輿弭節徘徊，翱翔徃來，<span class="style7">郭璞曰：「言周旋也。」</span>睨部曲之進退，覽將帥之變態。<span class="style7">師古曰：「睨，邪視也。部曲，解在李廣傳。睨音五計反。」</span>然後侵淫促節，<span class="style7">郭璞曰：「言短驅也。」</span>儵敻遠去，<span class="style7">師古曰：「儵然敻然，疾遠貌。」</span>流離輕禽，蹵履狡獸，<span class="style7">師古曰：「流離，困苦之也。」</span>𨎥白鹿，捷狡菟。<span class="style7">郭璞曰：「狡菟健跳，故捷取之也。」</span>軼赤電，遺光耀，<span class="style7">張揖曰：「軼，過也。」郭璞曰：「皆妖氣為變怪者，遊光之屬。」</span>追怪物，出宇宙，<span class="style7">張揖曰：「怪物，竒禽也。天地四方曰宇，古往今來曰宙。」師古曰：「張說宙，非也。許氏說文解字云『宙，舟輿所極覆也』。」</span>彎蕃弱，滿白羽，<span class="style7">文穎曰：「彎，牽也。蕃弱，夏后氏之良弓名。引弓盡箭鏑為滿。以白羽羽箭，故言白羽也。」師古曰：「彎音烏還反。蕃音扶元反。」</span>射游梟，櫟蜚遽。<span class="style7">張揖曰：「梟，惡鳥，故射之也。櫟，梢也。飛遽，天上神獸也，鹿頭而龍身。」郭璞曰：「梟，梟羊也，似人長脣，被髮食人。」師古曰：「梟，郭說近是矣，非謂惡鳥之梟也。櫟音洛。遽音鉅。」</span>擇肉而后發，先中而命處，<span class="style7">郭璞曰：「言必如所志者也。」</span>弦矢分，蓺殪仆。<span class="style7">文穎曰：「所射準的為蓺，一發死為殪。」郭璞曰：「仆，斃也。殪音翳。仆音赴。」師古曰：「言弦矢適分，則殪死而赴，如射蓺也。蓺謂射的，即今之垛上橜也。蓺讀與藝同，字亦作臬，音魚列反。」</span></p>
<p id="p23"><a class="gg-link" href="#p23" onclick="return changeColor(this);"></a>　　然後揚節而上浮，<span class="style7">郭璞曰：「言騰遊也。」</span>陵驚風，歷駭焱，<span class="style7">師古曰：「焱謂疾風從下而上也，音必遙反。」</span>乘虛亡，與神俱，<span class="style7">張揖曰：「虛無廖廓，與元通靈，言其所乘氣之高，故能出飛鳥之上而與神俱也。」</span>藺玄鶴，亂昆雞，<span class="style7">張揖曰：「昆雞似鶴，黃白色。」郭璞曰：「亂者，言亂其行伍也。」</span>遒孔鸞，促鵔鸃，<span class="style7">郭璞曰：「遒、促，皆迫捕之也。」師古曰：「遒音材由反。」</span>拂翳鳥，<span class="style7">張揖曰：「山海經曰九疑之山有五采之鳥，名曰翳鳥也。」</span>捎鳳皇，<span class="style7">師古曰：「捎音山交反。」</span>捷鵷鶵，揜焦明。<span class="style7">張揖曰：「焦明似鳳，西方之鳥也。」</span></p>
<p id="p24"><a class="gg-link" href="#p24" onclick="return changeColor(this);"></a>　　道盡塗殫，迴車而還。消𢵾乎襄羊，降集乎北紘，<span class="style7">張揖曰：「淮南子云九州之外曰八澤，八澤之外乃有八紘，北方之紘曰委羽。」郭璞曰：「襄羊猶彷徉也。」師古曰：「紘音宏。」</span>率乎直指，<span class="style7">師古曰：「率然直去意。」</span>揜乎反鄉，<span class="style7">師古曰：「揜然疾歸貌。」</span>蹷石關，歷封巒，過鳷鵲，望露寒，<span class="style7">張揖曰：「此四觀武帝建元中作，在雲陽甘泉宮外。」師古曰：「蹷，蹋；歷，經也。蹷音鉅月反。巒音鸞。鳷音支。」</span>下堂棃，息宜春，<span class="style7">張揖曰：「堂棃，宮名，在雲陽東南三十里。」師古曰：「宜春，宮名，在杜縣東，即今曲江池是其處也。」</span>西馳宣曲，<span class="style7">張揖曰：「宣曲，宮名也，在昆明池西。」</span>濯鷁牛首，<span class="style7">張揖曰：「牛首，池名也，在上林苑西頭。」師古曰：「濯者，所以刺船也。鷁即鷁首之舟也。濯音直孝反。」</span>登龍臺，<span class="style7">張揖曰：「觀名也，在豐水西北，近渭。」</span>掩細栁，<span class="style7">郭璞曰：「觀名也，在昆明池南也。」</span>觀士大夫之勤略，<span class="style7">師古曰：「略，智略也。觀士之勤，大夫之略也。」</span>鈞獵者之所得獲。<span class="style7">郭璞曰：「平其多少也。」</span>徒車之所閵轢，<span class="style7">郭璞曰：「徒，步也。閵，踐也。轢，輾也，音來各反。」師古曰：「輾音女展反。」</span>騎之所蹂若，人之所蹈藉，<span class="style7">師古曰：「蹂若，謂踐蹋也。蹂音人九反。」</span>與其窮極倦𧮭，驚憚讋伏，<span class="style7">郭璞曰：「窮極倦𧮭，疲憊也。驚憚讋伏，讋怖不動貌。」師古曰：「𧮭音劇。憚音丁曷反。讋音之涉反。」</span>不被創刃而死者，它它藉藉，<span class="style7">郭璞曰：「言交橫也。」師古曰：「它音徒何反。」</span>填阬滿谷，掩平彌澤。<span class="style7">師古曰：「平，平原也。彌亦滿也。」</span></p>
<p id="p25"><a class="gg-link" href="#p25" onclick="return changeColor(this);"></a>　　於是乎游戲懈怠，置酒乎顥天之臺，<span class="style7">張揖曰：「臺高上干皓天也。」師古曰：「顥音胡考反。」</span>張樂乎膠葛之㝢，<span class="style7">郭璞曰：「言曠遠深貌也。」</span>撞千石之鐘，<span class="style7">張揖曰：「千石，十二萬斤也。」</span>立萬石之虡，<span class="style7">師古曰：「虡，獸名也。立一百二十萬斤之虡以縣鐘也。」</span>建翠華之旗，樹靈鼉之鼓，<span class="style7">師古曰：「翠華之旗，以翠羽為旗上葆也。靈鼉之鼓，以鼉皮為鼓。鼉音徒河反，又音徒丹反。」</span>奏陶唐氏之舞，<span class="style7">郭璞曰：「陶唐，堯有天下號也。」如淳曰：「舞咸池。」師古曰：「二家之說皆非也。陶唐當為陰康，傳寫字誤耳。古今人表有葛天氏，陰康氏、呂氏春秋曰：『昔陰康氏之始，陰多滯伏湛積，陽道壅塞，不行其序，民氣鬱閼，筋骨縮栗不達，故作為舞以宣導之。』高誘亦誤解云『陶唐，堯有天下之號也』。案呂氏說陰康之後，方一一歷言黃帝、顓頊、帝嚳，乃及堯、舜作樂之本，皆有次第，豈再陳堯而錯亂其序乎？蓋誘不視古今人表，妄改易呂氏本文。」</span>聽葛天氏之歌，<span class="style7">張揖曰：「葛天氏，三皇時君號也。其樂三人持牛尾投足以歌八曲：一曰戴民，二曰玄鳥，三曰育草木，四曰奮五穀，五曰敬天常，六曰徹帝功，七曰依地德，八曰緫禽獸之極。」師古曰：「張說八曲是也。其事亦見呂氏春秋。張云三皇時君，失之矣。」</span>千人倡，<span class="style7">師古曰：「倡讀曰唱。」</span>萬人和，山陵為之震動，川谷為之蕩波。<span class="style7">郭璞曰：「波浪起也。」</span>巴俞宋蔡，淮南干遮，<span class="style7">師古曰：「巴俞之人剛勇好舞，初高祖用之，克平三秦，美其功力，後使樂府習之，因名巴俞舞也。宋蔡，二國名。淮南，地名，干遮，曲名也。」</span>文成顛歌，<span class="style7">文穎曰：「文成，遼西縣名也。其縣人善歌。顛，益州顛縣，其民能作西南夷歌也。」師古曰：「顛即滇字也，其音則同耳。」</span>族居遞奏，金鼓迭起，<span class="style7">師古曰：「族，聚也。聚居而遞奏也。金，鐘也。鐘之與鼓，亦互起也。迭音徒結反。」</span>鏗鎗闛鞈，洞心駭耳。<span class="style7">師古曰：「鏗鎗，金聲也。闛鞈，鼓音也。洞，徹也。駭，驚也。鏗音口耕反。鎗音切衡反。闛音託郎反。鞈音榻。」</span>荊吳鄭衞之聲，<span class="style7">郭璞曰：「皆淫哇之聲。」</span>韶濩武象之樂，<span class="style7">文穎曰：「韶，舜樂也。濩，湯樂也。武，武王樂也。」張揖曰：「象，周公樂也。南人服象，為虐於夷，成王命周公以兵追之，至於海南，乃為三象樂也。」</span>陰淫案衍之音，<span class="style7">郭璞曰：「流湎曲也。」師古曰：「衍音弋戰反。」</span>鄢郢繽紛，激楚結風，<span class="style7">李竒曰：「鄢，今宜城縣也。郢，楚都也。繽紛，舞貌也。」郭璞曰：「激楚，歌曲也。」師古曰：「結風，亦曲名也。繽音匹人反。」</span>俳優侏儒，狄鞮之倡，<span class="style7">張揖曰：「狄鞮，西方譯名。」郭璞曰：「西戎樂名也。」師古曰：「俳優侏儒，倡樂可狎玩者也。狄鞮，郭說是也。鞮音丁奚反。」</span>所以娛耳目樂心意者，麗靡爛漫於前，<span class="style7">郭璞曰：「言恣所觀也。」</span>靡曼美色於後。<span class="style7">張揖曰：「靡，細也。曼，澤也。」</span></p>
<p id="p26"><a class="gg-link" href="#p26" onclick="return changeColor(this);"></a>　　若夫青琴虙妃之徒，<span class="style7">伏儼曰：「青琴，古神女也。」文穎曰：「虙妃，洛水之神女也。」師古曰：「虙讀與伏字同，字本作虙也。」</span>絕殊離俗，<span class="style7">郭璞曰：「世無雙也。」</span>妖冶閑都，靚莊刻飾，便嬛繛約，<span class="style7">郭璞曰：「靚莊，粉白黛黑也。刻，刻畫鬋鬢也。便嬛，輕麗也。繛約，婉約也。嬛音翾。靚音淨。」師古曰：「妖冶，美好也。閑都，雅麗也。繛音綽。」</span>柔橈𡣬𡣬，嫵媚孅弱，<span class="style7">師古曰：「橈，動曲也。𡣬，柔屈貌也。孅，細也。細弱揔謂骨體也。橈音女敎反。𡣬音於圓反。嫵音武。孅即纖字耳。」</span>曳獨繭之褕袣，眇閻易以恤削，<span class="style7">張揖曰：「褕，襜褕也。袣，袖也。」郭璞曰：「獨繭，一繭絲也。閻易，衣長貌也。恤削，言如刻畫作之也。」師古曰：「褕音踰。袣音曳。易，弋示反。」</span>便姍嫳屑，與世殊服，<span class="style7">師古曰：「言其行步安詳，容服絕異也。便音步千反。姍音先。嫳音步結反。」</span>芬芳漚鬱，酷烈淑郁，<span class="style7">郭璞曰：「香氣盛也。」師古曰：「漚音一候反。」</span>皓齒粲爛，宜笑的皪，<span class="style7">郭璞曰：「鮮明貌也。」師古曰：「皪音礫。」</span>長眉連娟，微睇緜藐，<span class="style7">郭璞曰：「連娟言曲細。綿藐，視遠貌。藐音邈。」師古曰：「微睇，小視也。娟音一全反。睇音大計反。」</span>色授魂予，心愉於側。<span class="style7">張揖曰：「彼色來授，魂往與接也。」師古曰：「愉，樂也，音踰。」</span></p>
<p id="p27"><a class="gg-link" href="#p27" onclick="return changeColor(this);"></a>　　於是酒中樂酣，<span class="style7">師古曰：「酒中，飲酒中半也。樂酣，奏樂洽也。中音竹仲反。」</span>天子芒然而思，<span class="style7">師古曰：「芒然猶罔然也。芒音莫郎反。」</span>似若有亡，<span class="style7">師古曰：「如有失也。」</span>曰：『嗟乎，此大奢侈！朕以覽聽餘閒，無事棄日，<span class="style7">師古曰：「言聽政餘暇，不能棄日也。閒讀曰閑。」</span>順天道以殺伐，<span class="style7">郭璞曰：「因秋氣也。」</span>時休息以於此，<span class="style7">郭璞曰：「謂苑囿中也。」</span>恐後世靡麗，遂往而不返，非所以為繼嗣創業垂統也。』<span class="style7">郭璞曰：「言不可以示將來也。」師古曰：「為音于偽反。」</span>於是乎乃解酒罷獵，而命有司曰：『地可墾辟，悉為農郊，以贍氓隷，<span class="style7">師古曰：「辟讀曰闢。闢，開也。邑外謂之郊，郊野之田故曰農郊也。衞風碩人之詩曰『稅于農郊』也。」</span>隤牆填壍，<span class="style7">師古曰：「隤，墜也，音徒回反。」</span>使山澤之民得至焉。<span class="style7">師古曰：「恣其芻牧樵采者也。」</span>實陂池而勿禁，虛宮館而勿仞。<span class="style7">師古曰：「實謂人滿其中，其恣其有所取也。仞亦滿也。勿仞，言廢罷之也。」</span>發倉廩以救貧窮，補不足，恤鰥寡，存孤獨。出德號，省刑罰，<span class="style7">師古曰：「德號，德音之號令也。易夬卦曰『孚號有厲』是也。」</span>改制度，易服色，革正朔，與天下為始。』</p>
<p id="p28"><a class="gg-link" href="#p28" onclick="return changeColor(this);"></a>　　於是歷吉日以齊戒，<span class="style7">張揖曰：「歷猶筭也。」</span>襲朝服，乘法駕，建華旗，鳴玉鸞，<span class="style7">郭璞曰：「鸞，鈴也，在軌曰鸞，在軾曰和。」</span>游于六蓺之囿，馳騖乎仁義之塗，<span class="style7">郭璞曰：「六藝，禮、樂、射、御、書、數也。塗，道也。」師古曰：「郭說非也。此六藝謂六經者也。」</span>覽觀春秋之林，<span class="style7">如淳曰：「春秋義理繁茂，故比之於林藪也。」</span>射貍首，兼騶虞，<span class="style7">郭璞曰：「貍首，逸詩篇名，諸侯以為射節。騶虞，召南之卒章，天子以為射節也。」</span>弋玄鶴，舞干戚，<span class="style7">郭璞曰：「干，盾；戚，斧也。」</span>戴雲䍐，揜群雅，<span class="style7">張揖曰：「䍐，畢也，前有九流雲䍐之車。詩小雅之材七十四人，大雅之材三十一人，故曰群雅也。」</span>悲伐檀，<span class="style7">師古曰：「伐檀，魏國之詩，刺在位貪鄙也。」</span>樂樂胥，<span class="style7">鄭氏曰：「詩云『于胥樂兮』。」師古曰：「此說非也。謂取小雅桑扈之篇云『君子樂胥，萬邦之屏』耳。胥，有材知之人也。王者樂得有材知之人使在位也。胥音先呂反。」</span>修容乎禮園，翱翔乎書圃，<span class="style7">師古曰：「此以上皆取經典之嘉辭，以代游獵之娛樂。」</span>述易道，<span class="style7">郭璞曰：「修絜靜精微之術。」</span>放怪獸，<span class="style7">張揖曰：「苑中竒怪之獸，不復獵也。」</span>登明堂，坐清廟，恣羣臣，奏得失，四海之內，靡不受獲。<span class="style7">師古曰：「言天下之人，皆受恩惠，豈直如田獵得獸而已。」</span>於斯之時，天下大說，鄉風而聽，隨流而化，<span class="style7">師古曰：「說讀曰悅。鄉讀曰嚮。」</span>芔然興道而遷義，<span class="style7">師古曰：「芔然猶欻然也。遷，徙也，徙就於義也。芔音許貴反。」</span>刑錯而不用，德隆於三皇，功羡於五帝。<span class="style7">師古曰：「錯，置也。羡，饒也。五帝謂黃帝、顓頊、帝嚳、堯、舜也，一曰少昊、顓頊、高辛、堯、舜也。錯音千故反。羡音弋戰反。」</span>若此，故獵乃可喜也。</p>
<p id="p29"><a class="gg-link" href="#p29" onclick="return changeColor(this);"></a>　　若夫終日馳騁，勞神苦形，罷車馬之用，杬士卒之精，<span class="style7">師古曰：「罷讀曰疲。杬，挫也，音五官反。」</span>費府庫之財，而無德厚之恩，務在獨樂，不顧衆庶，忘國家之政，貪雉菟之獲，則仁者不繇也。<span class="style7">師古曰：「繇讀與由同。由，用也。」</span>從此觀之，齊楚之事，豈不哀哉！地方不過千里，而囿居九百，是草木不得墾辟，<span class="style7">師古曰：「辟讀曰闢。」</span>而民無所食也。夫以諸侯之細，而樂萬乘之所侈，僕恐百姓被其尤也。」<span class="style7">師古曰：「尤，過也；被音皮義反。」</span></p>
<p id="p30"><a class="gg-link" href="#p30" onclick="return changeColor(this);"></a>　　於是二子愀然改容，<span class="style7">師古曰：「愀，變色貌，音材小反，又音秋誘反。」</span>超若自失，逡巡避席，曰：「鄙人固陋，不知忌諱，乃今日見敎，謹受命矣。」</p>
<p id="p31"><a class="gg-link" href="#p31" onclick="return changeColor(this);"></a>賦奏，天子以為郎。亡是公言上林廣大，山谷水泉萬物，及子虛言雲夢所有甚衆，侈靡多過其實，且非義理所止，故刪取其要，歸正道而論之。<span class="style7">師古曰：「言不尚其侈靡之論，但取終篇歸於正道耳，非謂削除其辭也，而說者便謂此賦已經史家刊剟，失其意矣。」</span></p>
</div>
<!-- end .main --></div>
<!-- end #main --></div>
</div>
</body></html>