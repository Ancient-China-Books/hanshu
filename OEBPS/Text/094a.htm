<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><!--[endif]__--><!--[if IE 7]>    <html class="ie7 oldie"> <![endif]--><!--[if IE 8]>    <html class="ie8 oldie"> <![endif]--><!--[if gt IE 8]><!--><head>
<!--<![endif]-->


<meta content="width=device-width, initial-scale=1" name="viewport"/>
<title id="toc_1">二十四史-漢書-卷九十四上‧匈奴傳第六十四上 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>


<!-- 
若要深入了解檔案頂端 html 標籤周圍的條件式註解:
paulirish.com/2008/conditional-stylesheets-vs-css-hacks-answer-neither/

如果您使用自訂的 Modernizr 組建 (http://www.modernizr.com/)，請執行下列動作:
* 在這裡將連結插入您的 js
* 將下列連結移至 html5shiv
* 將「no-js」類別新增至頂端的 html 標籤
* 如果您在 Modernizr 組建中包含 MQ Polyfill，也可以將連結移至 respond.min.js 
-->
<!--[if lt IE 9]>
<script src="//html5shiv.googlecode.com/svn/trunk/html5.js"></script>
<![endif]-->


</head>
<body>

<div class="gridContainer clearfix">

<div id="Main"><div class="main">
 <div class="feature">
　　<h5>漢書</h5>　　
	<span class="style9">卷九十四上 ‧ 匈奴傳第六十四上</span>
<hr/>
<p>匈奴，其先夏后氏之苗裔，曰淳維。<span class="style7">師古曰：「以殷時始奔北邊。」</span>唐虞以上有山戎、獫允、薰粥，<span class="style7">師古曰：「皆匈奴別號。獫音險。粥音弋六反。」</span>居于北邊，隨草畜牧而轉移。其畜之所多則馬、牛、羊，其竒畜則橐佗、驢、驘、駃騠、騊駼、驒奚。<span class="style7">師古曰：「橐佗，言能負橐囊而馱物也。驘，驢種而馬生也。駃騠，俊馬也，生七日而超其母。騊駼，馬類也。生北海。驒奚，駏驉類也。佗音徒何反。駃音決。騠音提。騊音桃。駼音塗。驒音顛。」</span>逐水草遷徙，無城郭常居耕田之業，然亦各有分地。<span class="style7">師古曰：「分音扶問反。其下亦同。」</span>無文書，以言語為約束。兒能騎羊，引弓射鳥鼠，<span class="style7">師古曰：「言其幼小則能射。」</span>少長則射狐菟，<span class="style7">師古曰：「少長言漸大。」</span>肉食。<span class="style7">師古曰：「言無米粟，唯食肉。」</span>士力能彎弓，盡為甲騎。其俗，寬則隨畜田獵禽獸為生業，急則人習戰攻以侵伐，<span class="style7">師古曰：「人人皆習之。」</span>其天性也。其長兵則弓矢，短兵則刀鋋。<span class="style7">師古曰：「鋋，鐵把小矛也，音蟬。」</span>利則進，不利則退，不羞遁走。苟利所在，不知禮義。自君王以下咸食畜肉，衣其皮革，被旃裘。壯者食肥美，老者飲食其餘。貴壯健，賤老弱。父死，妻其後母；兄弟死，皆取其妻妻之。其俗有名不諱而無字。</p>
<p>夏道衰，而公劉失其稷官，變于西戎，<span class="style7">師古曰：「公劉，后稷之曾孫也。變，化也，謂行化於其俗。」</span>邑于豳。<span class="style7">師古曰：「即今之豳州是其地也。」</span>其後三百有餘歲，戎狄攻太王亶父，<span class="style7">師古曰：「自公劉至亶父凡九君也。父讀曰甫。」</span>亶父亡走于岐下，<span class="style7">師古曰：「岐山之下。」</span>豳人悉從亶父而邑焉，作周。<span class="style7">師古曰：「始作周國也。」</span>其後百有餘歲，周西伯昌伐畎夷。<span class="style7">師古曰：「西伯昌即文王也。畎音工犬反。畎夷即畎戎也，又曰昆夷。昆字或作混，又作緄，二字並音工本反。昆、緄、畎聲相近耳。亦曰犬戎也。山海經云：『黃帝生苗龍，苗龍生融吾，融吾生弄明，弄明生白犬。白犬有二，牝牡，為犬戎。』許氏說文解字曰『赤狄本犬種也』，故字從犬。」</span>後十有餘年，武王伐紂而營雒邑，復居于酆鎬，放逐戎夷涇、洛之北，<span class="style7">師古曰：「此洛即漆沮水也，本出上郡雕陰泰冒山，而東南入于渭。」</span>以時入貢，名曰荒服。其後二百有餘年，周道衰，而周穆王伐畎戎，<span class="style7">師古曰：「穆王，成王孫，康王子也。」</span>得四白狼四白鹿以歸。自是之後，荒服不至。於是作呂刑之辟。<span class="style7">師古曰：「即尚書呂刑篇是也。辟，法也，音闢。」</span>至穆王之孫懿王時，王室遂衰，戎狄交侵，暴虐中國。中國被其苦，詩人始作，疾而歌之，曰：「靡室靡家，獫允之故；」「豈不日戒，獫允孔棘。」<span class="style7">師古曰：「小雅采薇之詩也。孔，甚也。棘，急也。言征役踰時，靡有室家夫婦之道者，以有獫允之難故也。豈不日日相警戒乎？獫允之難甚急。」</span>至懿王曾孫宣王，興師命將以征伐之，詩人美大其功，曰：「薄伐獫狁，至于太原；」<span class="style7">師古曰：「小雅六月之詩也。薄伐，言逐出也。」</span>「出車彭彭」，「城彼朔方。」<span class="style7">師古曰：「小雅出車之詩也。彭彭，盛也。朔方，北方也。言獫允旣去，北方安靜，乃築城以守。」</span>是時四夷賔服，稱為中興。</p>
<p>至于幽王，<span class="style7">師古曰：「幽王，宣王之子。」</span>用寵姬襃姒之故，與申侯有隙。申侯怒而與畎戎共攻殺幽王于麗山之下，<span class="style7">師古曰：「麗讀曰驪。」</span>遂取周之地，鹵獲而居于涇渭之間，侵暴中國。秦襄公救周，於是周平王去酆鎬而東徙于雒邑。<span class="style7">師古曰：「平王，幽王之子。」</span>當時秦襄公伐戎至𨙸，<span class="style7">師古曰：「𨙸，古岐字。」</span>始列為諸侯。後六十有五年，而山戎越燕而伐齊，齊釐公與戰于齊郊。<span class="style7">師古曰：「釐讀曰僖。」</span>後四十四年，而山戎伐燕。燕告急齊，齊桓公北伐山戎，山戎走。後二十餘年，而戎翟至雒邑，伐周襄王，<span class="style7">師古曰：「襄王，惠王之子。」</span>襄王出奔于鄭之氾邑。<span class="style7">蘇林曰：「氾音凡，今潁川襄城是也。」師古曰：「以襄王甞處之，因號襄城。」</span>初，襄王欲伐鄭，故取翟女為后，與翟共伐鄭。已而黜翟后，翟后怨，而襄王繼母曰惠后，有子帶，欲立之，於是惠后與翟后、子帶為內應，開戎翟，戎翟以故得入，破逐襄王，而立子帶為王。於是戎翟或居於陸渾，<span class="style7">師古曰：「今伊闕南陸渾山川是其地。」</span>東至于衞，侵盜尤甚。周襄王旣居外四年，迺使使告急於晉。晉文公初立，欲脩霸業，迺興師伐戎翟，誅子帶，迎內襄王于雒邑。</p>
<p>當是時，秦晉為強國。晉文公攘戎翟，居于西河圜、洛之間，<span class="style7">晉灼曰：「圜音嚚。三倉作圁。地理志『圜水出上郡白土縣西，東流入河。」師古曰：「圜水即今銀州銀水是也。書本作圁，晉說是也。後轉寫者誤為圜耳。洛水亦謂漆沮。」</span>號曰赤翟、白翟。<span class="style7">師古曰：「春秋所書晉師滅赤狄潞氏，郤缺獲白狄子者。」</span>而秦穆公得由余，西戎八國服於秦。故隴以西有緜諸、畎戎、狄獂之戎，<span class="style7">師古曰：「皆在天水界，即綿諸道及貆道是也。獂音桓。」</span>在岐、梁、涇、漆之北有義渠、大荔、烏氏、朐衍之戎，<span class="style7">師古曰：「此漆水在新平。荔音隷。氏音支。朐音許于反。」</span>而晉北有林胡、樓煩之戎，燕北有東胡、山戎。<span class="style7">服虔曰：「烏桓之先也，後為鮮卑。」</span>各分散谿谷，自有君長，往往而聚者百有餘戎，然莫能相壹。</p>
<p>自是之後百有餘年，晉悼公使魏絳和戎翟，戎翟朝晉。後百有餘年，趙襄子踰句注而破之，并代以臨胡貉。<span class="style7">師古曰：「貉音莫伯反。」</span>後與韓魏共滅知伯，分晉地而有之，則趙有代、句注以北，而魏有西河、上郡，以與戎界邊。其後，義渠之戎築城郭以自守，而秦稍蠶食之，至於惠王，遂拔義渠二十五城。惠王伐魏，魏盡入西河及上郡于秦。秦昭王時，義渠戎王與宣太后亂，<span class="style7">師古曰：「即昭王母也。」</span>有二子。宣太后詐而殺義渠戎王於甘泉，遂起兵伐滅義渠。於是秦有隴西、北地、上郡，築長城以距胡。而趙武靈王亦變俗胡服，習騎射，北破林胡、樓煩，自代並陰山下至高闕為塞，<span class="style7">師古曰：「並音步浪反。高闕，解在衞青霍去病傳。」</span>而置雲中、鴈門、代郡。其後燕有賢將秦開，為質於胡，胡甚信之。歸而襲破東胡，東胡卻千餘里。<span class="style7">師古曰：「卻，退也，音丘略反。」</span>與荊軻刺秦王秦舞陽者，開之孫也。燕亦築長城，自造陽至襄平，<span class="style7">師古曰：「造陽，地名，在上谷界。襄平即遼東所治也。」</span>置上谷、漁陽、右北平、遼西、遼東郡以距胡。當是時，冠帶戰國七，而三國邊於匈奴。<span class="style7">如淳曰：「燕、趙、秦。」</span>其後趙將李牧時，匈奴不敢入趙邊。後秦滅六國，而始皇帝使蒙恬將數十萬之衆北擊胡，悉收河南地，因河為塞，築四十四縣城臨河，徙適戍以充之。<span class="style7">師古曰：「適讀曰謫。有罪謫合徙戍者，令徙居之。」</span>而通直道，自九原至雲陽，因邊山險，塹谿谷，可繕者繕之，<span class="style7">師古曰：「繕，補也。」</span>起臨洮至遼東萬餘里。又度河據陽山北假中。<span class="style7">師古曰：「北假，地名。」</span></p>
<p>當是時，東胡強而月氏盛。<span class="style7">師古曰：「氏音支。」</span>匈奴單于曰頭曼，<span class="style7">師古曰：「曼音莫安反。」</span>頭曼不勝秦，北徙。十有餘年而蒙恬死，諸侯畔秦，中國擾亂，諸秦所徙適邊者皆復去，<span class="style7">師古曰：「適音謫。」</span>於是匈奴得寬，復稍度河南與中國界於故塞。</p>
<p>單于有太子，名曰冒頓。後有愛閼氏，<span class="style7">師古曰：「閼氏，匈奴皇后號也。閼音於連反。氏音支。」</span>生少子，頭曼欲廢冒頓而立少子，迺使冒頓質於月氏。冒頓旣質，而頭曼急擊月氏。月氏欲殺冒頓，冒頓盜其善馬，騎亡歸。頭曼以為壯，令將萬騎。冒頓迺作鳴鏑，<span class="style7">應劭曰：「髐箭也。」師古曰：「鏑音嫡。髐音呼交反。」</span>習勒其騎射，<span class="style7">師古曰：「勒其所部騎，皆習射也。」</span>令曰：「鳴鏑所射而不悉射者斬。」行獵獸，有不射鳴鏑所射輒斬之。已而，冒頓以鳴鏑自射善馬，左右或莫敢射，冒頓立斬之。居頃之，復以鳴鏑自射其愛妻，左右或頗恐，不敢射，復斬之。頃之，冒頓出獵，以鳴鏑射單于善馬，左右皆射之。於是冒頓知其左右可用，從其父單于頭曼獵，以鳴鏑射頭曼，其左右皆隨鳴鏑而射殺頭曼，盡誅其後母與弟及大臣不聽從者。於是冒頓自立為單于。</p>
<p>冒頓旣立，時東胡強，聞冒頓殺父自立，迺使使謂冒頓曰：「欲得頭曼時號千里馬。」冒頓問羣臣，皆曰：「此匈奴寶馬也，勿予。」冒頓曰：「柰何與人鄰國愛一馬乎？」遂與之。頃之，東胡以為冒頓畏之，使使謂冒頓曰：「欲得單于一閼氏。」冒頓復問左右，左右皆怒曰：「東胡無道，迺求閼氏！請擊之。」冒頓曰：「柰何與人鄰國愛一女子乎？」遂取所愛閼氏予東胡。東胡王愈驕，西侵。與匈奴中閒有棄地莫居千餘里，各居其邊為甌脫。<span class="style7">服虔曰：「甌脫，作土室以伺也。」師古曰：「境上候望之處，若今之伏宿舍也。甌音一侯反。脫音土活反。」</span>東胡使使謂冒頓曰：「匈奴所與我界甌脫外棄地，匈奴不能至也，吾欲有之。」冒頓問羣臣，或曰：「此棄地，予之。」於是冒頓大怒，曰：「地者，國之本也，柰何予人！」諸言與者，皆斬之。冒頓上馬，令國中有後者斬，遂東襲擊東胡。東胡初輕冒頓，不為備。及冒頓以兵至，大破滅東胡王，虜其民衆畜產。旣歸，西擊走月氏，南并樓煩、白羊河南王，<span class="style7">師古曰：「二王之居在河南。」</span>悉復收秦所使蒙恬所奪匈奴地者，與漢關故河南塞，至朝那、膚施，<span class="style7">師古曰：「朝那屬安定。膚施屬上郡。」</span>遂侵燕、代。是時漢方與項羽相距，中國罷於兵革，<span class="style7">師古曰：「罷讀曰疲。」</span>以故冒頓得自強，控弦之士三十餘萬。<span class="style7">師古曰：「控，引也。控弦，言能引弓者。」</span></p>
<p>自淳維以至頭曼千有餘歲，時大時小，別散分離，尚矣，<span class="style7">師古曰：「尚，乆遠。」</span>其世傳不可得而次。然至冒頓，而匈奴最強大，盡服從北夷，而南與諸夏為敵國，其世姓官號可得而記云。</p>
<p>單于姓攣鞮氏，<span class="style7">師古曰：「攣音力全反。鞮音丁奚反。」</span>其國稱之曰「撐犁孤塗單于」。<span class="style7">蘇林曰：「撐音牚距之牚。」師古曰：「音丈庚反。」</span>匈奴謂天為「撐犁」，謂子為「孤塗」，單于者，廣大之貌也，言其象天單于然也。置左右賢王，左右谷蠡，<span class="style7">師古曰：「谷音鹿。蠡音盧奚反。」</span>左右大將，左右大都尉，左右大當戶，左右骨都侯。匈奴謂賢曰「屠耆」，故常以太子為左屠耆王。自左右賢王以下至當戶，大者萬餘騎，小者數千，凡二十四長，立號曰「萬騎」。其大臣皆世官。呼衍氏，蘭氏，<span class="style7">師古曰：「呼衍，即今鮮卑姓呼延者是也。蘭姓今亦有之。」</span>其後有須卜氏，此三姓，其貴種也。諸左王將居東方，直上谷以東，<span class="style7">師古曰：「直，當也。其下亦同也。」</span>接穢貉、朝鮮；右王將居西方，直上郡以西，接氐、羌；而單于庭直代、雲中。各有分地，逐水草移徙。而左右賢王、左右谷蠡最大國，左右骨都侯輔政。諸二十四長亦各自置千長、百長、什長、裨小王、<span class="style7">師古曰：「裨音頻移反。」</span>相、都尉、當戶、且渠之屬。<span class="style7">師古曰：「且音子餘反。今之沮渠姓，蓋本因此官。」</span></p>
<p>歲正月，諸長小會單于庭，祠。五月，大會龍城，祭其先、天地、鬼神。秋，馬肥，大會蹛林，課校人畜計。<span class="style7">服虔曰：「蹛音帶，匈奴秋社八月中皆會祭處也。」師古曰：「蹛者，繞林木而祭也。鮮卑之俗，自古相傳，秋天之祭，無林木者尚豎柳枝，衆騎馳遶三周乃止。此其遺法。計者，人畜之數。」</span>其法，拔刃尺者死，坐盜者沒入其家；有罪，小者軋，<span class="style7">服虔曰：「刃刻其面也。」如淳曰：「軋，檛杖也。」師古曰：「二說皆非也。軋謂輾轢其骨節，若今之厭踝者也。軋音於黠反。輾音女展反。」</span>大者死。獄乆者不滿十日，一國之囚不過數人。而單于朝出營，拜日之始生，夕拜月。其坐，長左而北向。<span class="style7">師古曰：「左者，以左為尊。」</span>日上戊已。其送死，有棺椁金銀衣裳，而無封樹喪服；近幸臣妾從死者，多至數十百人。<span class="style7">師古曰：「或數十人，或百人。」</span>舉事常隨月，盛壯以攻戰，月虧則退兵。其攻戰，斬首虜賜一巵酒，而所得鹵獲因以予之，得人以為奴婢。故其戰，人人自為趨利，<span class="style7">師古曰：「趨讀曰趣。趣，向也。」</span>善為誘兵以包敵。<span class="style7">師古曰：「包裹取之。」</span>故其逐利，如鳥之集；其困敗，瓦解雲散矣。戰而扶轝死者，盡得死者家財。</p>
<p>後北服渾窳、屈射、丁零、隔昆、新䔣之國。<span class="style7">師古曰：「五小國也。渾音胡昆反。窳音弋主反。䔣音犁。」</span>於是匈奴貴人大臣皆服，以冒頓為賢。</p>
<p>是時，漢初定，徙韓王信於代，都馬邑。匈奴大攻圍馬邑，韓信降匈奴。匈奴得信，因引兵南踰句注，攻太原，至晉陽下。高帝自將兵往擊之。會冬大寒雨雪，<span class="style7">師古曰：「雨音于具反。」</span>卒之墮指者十二三，於是冒頓陽敗走，誘漢兵。漢兵逐擊冒頓，冒頓匿其精兵，見其羸弱，於是漢悉兵，多步兵，三十二萬，北逐之。高帝先至平城，步兵未盡到，冒頓縱精兵三十餘萬騎圍高帝於白登，<span class="style7">師古曰：「白登在平城東南，去平城十餘里。」</span>七日，漢兵中外不得相救餉。匈奴騎，其西方盡白，東方盡駹，北方盡驪，南方盡騂馬。<span class="style7">師古曰：「駹，青馬也。驪，深黑；騂，赤馬也。駹音尨。騂音先營反。」</span>高帝迺使使間厚遺閼氏，<span class="style7">師古曰：「求間隙而私遺之。」</span>閼氏迺謂冒頓曰：「兩主不相困。今得漢地，單于終非能居之。且漢主有神，單于察之。」冒頓與韓信將王黃、趙利期，而兵乆不來，疑其與漢有謀，亦取閼氏之言，迺開圍一角。於是高皇帝令士皆持滿傅矢外鄉，從解角直出，<span class="style7">師古曰：「傅讀曰附。鄉讀曰嚮。言滿引弓弩注矢外捍，從解圍之隅直角以出去。」</span>得與大軍合，而冒頓遂引兵去。漢亦引兵罷，使劉敬結和親之約。</p>
<p>是後韓信為匈奴將，及趙利、王黃等數背約，侵盜代、鴈門、雲中。居無幾何，<span class="style7">師古曰：「無幾何，言無多時也。幾音居豈反。」</span>陳豨反，與韓信合謀擊代。漢使樊噲往擊之，復收代、鴈門、雲中郡縣，不出塞。是時匈奴以漢將數率衆往降，<span class="style7">師古曰：「即謂韓信、陳豨之屬耳。」</span>故冒頓常往來侵盜代地。於是高祖患之，迺使劉敬奉宗室女翁主為單于閼氏，<span class="style7">師古曰：「諸王女曰翁主者，言其父自主婚。」</span>歲奉匈奴絮繒酒食物各有數，約為兄弟以和親，冒頓迺少止。後燕王盧綰復反，率其黨且萬人降匈奴，往來苦上谷以東，終高祖世。</p>
<p>孝惠、高后時，冒頓濅驕，<span class="style7">師古曰：「濅，漸也。」</span>迺為書，使使遺高后曰：「孤僨之君，<span class="style7">如淳曰：「僨，仆也。猶言不能自立也。」師古曰：「僨音方問反。」</span>生於沮澤之中，<span class="style7">師古曰：「沮，浸溼之地，音子豫反。」</span>長於平野牛馬之域，數至邊境，願遊中國。陛下獨立，孤僨獨居。兩主不樂，無以自虞，<span class="style7">師古曰：「虞與娛同。」</span>願以所有，易其所無。」高后大怒，召丞相平及樊噲、季布等，議斬其使者，發兵而擊之。樊噲曰：「臣願得十萬衆，橫行匈奴中。」問季布，布曰：「噲可斬也！前陳豨反於代，漢兵三十二萬，噲為上將軍，時匈奴圍高帝於平城，噲不能解圍。天下歌之曰：『平城之下亦誠苦！七日不食，不能彀弩。』<span class="style7">師古曰：「彀，張也，音工豆反。」</span>今歌唫之聲未絕，傷痍者甫起，<span class="style7">師古曰：「唫，古吟字。痍，創也。甫，始也。痍音夷。」</span>而噲欲搖動天下，妄言以十萬衆橫行，是面謾也。<span class="style7">師古曰：「謾，欺誑也，音慢，又音莫連反。」</span>且夷狄譬如禽獸，得其善言不足喜，惡言不足怒也。」高后曰：「善。」令大謁者張澤報書曰：「單于不忘弊邑，賜之以書，弊邑恐懼。退日自圖，<span class="style7">師古曰：「圖，謀也。」</span>年老氣衰，髮齒墮落，行步失度，單于過聽，不足以自汙。<span class="style7">師古曰：「過，誤也。」</span>弊邑無罪，宜在見赦。竊有御車二乘，馬二駟，以奉常駕。」冒頓得書，復使使來謝曰：「未甞聞中國禮義，陛下幸而赦之。」因獻馬，遂和親。</p>
<p>至孝文即位，復脩和親。其三年夏，匈奴右賢王入居河南地為寇，於是文帝下詔曰：「漢與匈奴約為昆弟，無侵害邊境，所以輸遺匈奴甚厚。今右賢王離其國，將衆居河南地，非常故。<span class="style7">師古曰：「言異於常，非舊事。」</span>往來入塞，捕殺吏卒，敺侵上郡保塞蠻夷，令不得居其故。<span class="style7">師古曰：「敺與驅同。保塞蠻夷，謂本來屬漢而居邊塞自保守。」</span>陵轢邊吏，入盜，甚驁無道，<span class="style7">師古曰：「轢音來各反。驁與傲同。」</span>非約也。其發邊吏車騎八萬詣高奴，<span class="style7">師古曰：「上郡之縣也。」</span>遣丞相灌嬰將擊右賢王。」右賢王走出塞，文帝幸太原。是時，濟北王反，文帝歸，罷丞相擊胡之兵。</p>
<p>其明年，單于遺漢書曰：「天所立匈奴大單于敬問皇帝無恙。前時皇帝言和親事，稱書意合驩。<span class="style7">師古曰：「稱，副也。言與所遺書意相副，而共結驩親。」</span>漢邊吏侵侮右賢王，右賢王不請，<span class="style7">師古曰：「不告單于也。」</span>聽後義盧侯難支等計，與漢吏相恨，絕二主之約，離昆弟之親。皇帝讓書再至，發使以書報，不來，漢使不至。<span class="style7">師古曰：「讓書，有責讓之言也。謂匈奴再得漢書，而發使將書以報漢。漢留其使不得來還，而漢又更不發使至匈奴也。」</span>漢以其故不和，隣國不附。今以少吏之敗約，<span class="style7">師古曰：「少吏猶言小吏。」</span>故罰右賢王，使至西方求月氏擊之。以天之福，吏卒良，馬力強，以滅夷月氏，<span class="style7">師古曰：「夷，平也。」</span>盡斬殺降下定之。樓蘭、烏孫、呼揭及其旁二十六國皆已為匈奴。<span class="style7">師古曰：「皆入匈奴國也。揭音丘列反。」</span>諸引弓之民并為一家，北州以定。願寢兵休士養馬，除前事，復故約，<span class="style7">師古曰：「復音扶目反。」</span>以安邊民，以應古始，使少者得成其長，老者得安其處，世世平樂。未得皇帝之志，故使郎中係虖淺奉書請，<span class="style7">師古曰：「虖音火姑反。」</span>獻橐佗一，騎馬二，駕二駟。<span class="style7">師古曰：「騎馬，堪為騎也。駕，可駕車也。二駟，八匹。」</span>皇帝即不欲匈奴近塞，則且詔吏民遠舍。<span class="style7">師古曰：「舍，居止也。」</span>使者至，即遣之。」六月中，來至新望之地。<span class="style7">服虔曰：「漢界上塞下之地。」</span>書至，漢議擊與和親孰便，公卿皆曰：「單于新破月氏，乘勝，不可擊也。且得匈奴地，澤鹵非可居也，和親甚便。」漢許之。</p>
<p>孝文前六年，遺匈奴書曰：「皇帝敬問匈奴大單于無恙。使係虖淺遺朕書，云『願寢兵休士，除前事，復故約，以安邊民，世世平樂』，朕甚嘉之。此古聖王之志也。漢與匈奴約為兄弟，所以遺單于甚厚。背約離兄弟之親者，常在匈奴。然右賢王事已在赦前，勿深誅。單于若稱書意，明告諸吏，使無負約，有信，敬如單于書。使者言單于自將并國有功，甚苦兵事。服繡袷綺衣、長襦、錦袍各一，<span class="style7">師古曰：「服者，言天子自所服也。袷者，衣無絮也。繡袷綺衣，以繡為表，綺為裏也。袷音工洽反。」</span>比踈一，<span class="style7">師古曰：「辮髮之飭也，以金為之。比音頻寐反。踈字或作余。」</span>黃金飭具帶一，黃金犀毗一，<span class="style7">孟康曰：「要中大帶也。」張晏曰：「鮮卑郭洛帶，瑞獸名也，東胡好服之。」師古曰：「犀毗，胡帶之鉤也。亦曰鮮卑，亦謂師比，揔一物也，語有輕重耳。」</span>繡十匹，錦二十匹，赤綈、綠繒各四十匹，<span class="style7">師古曰：「繒者，帛之緫稱。綈，厚繒也，音徒奚反。」</span>使中大夫意、謁者令肩遺單于。」</p>
<p>後頃之，冒頓死，子稽粥立，<span class="style7">師古曰：「稽音雞。粥音育。」</span>號曰老上單于。</p>
<p>老上稽粥單于初立，文帝復遣宗人女翁主為單于閼氏，<span class="style7">師古曰：「宗人女，亦諸侯王之女。」</span>使宦者燕人中行說傅翁主。<span class="style7">師古曰：「姓中行，名說也。行音胡郎反。說讀曰悅。」</span>說不欲行，漢強使之。說曰：「必我也，為漢患者。」<span class="style7">師古曰：「言我必於漢生患。」</span>中行說旣至，因降單于，單于愛幸之。</p>
<p>初，單于好漢繒絮食物，中行說曰：「匈奴人衆不能當漢之一郡，然所以強之者，以衣食異，無卬於漢。<span class="style7">師古曰：「卬音牛向反。」</span>今單于變俗好漢物，漢物不過什二，則匈奴盡歸於漢矣。<span class="style7">師古曰：「言漢費物十分之二，則盡得匈奴之衆也。」</span>其得漢絮繒，以馳草棘中，衣袴皆裂弊，以視不如旃裘堅善也；<span class="style7">師古曰：「視讀曰示。下皆類此。」</span>得漢食物皆去之，<span class="style7">師古曰：「去，棄也，音丘呂反。」</span>以視不如重酪之便美也。」<span class="style7">師古曰：「重，乳汁也。重音竹用反，字本作湩，其音則同。」</span>於是說敎單于左右疏記，以計識其人衆畜牧。<span class="style7">師古曰：「說者，舉中行說之名也。疏，分條之也。識亦記，音式志反。」</span></p>
<p>漢遺單于書，以尺一牘，辭曰「皇帝敬問匈奴大單于無恙」，所以遺物及言語云云。中行說令單于以尺二寸牘，及印封皆令廣長大，倨驁其辭曰<span class="style7">師古曰：「倨，慢也。驁與傲同。」</span>「天地所生日月所置匈奴大單于敬問漢皇帝無恙」，所以遺物言語亦云云。</p>
<p>漢使或言匈奴俗賤老，中行說窮漢使曰：「而漢俗屯戍從軍當發者，其親豈不自奪溫厚肥美齎送飲食行者乎？」<span class="style7">師古曰：「而，汝也。飲音於禁反。食音似。其下亦同。」</span>漢使曰：「然。」說曰：「匈奴明以攻戰為事，老弱不能鬬，故以其肥美飲食壯健以自衞，如此父子各得相保，何以言匈奴輕老也？」漢使曰：「匈奴父子同穹廬卧。<span class="style7">師古曰：「穹廬，旃帳也。其形穹隆，故曰穹廬。」</span>父死，妻其後母；兄弟死，盡妻其妻。無冠帶之節，闕庭之禮。」中行說曰：「匈奴之俗，食畜肉，飲其汁，衣其皮；畜食草飲水，隨時轉移。故其急則人習騎射，寬則人樂無事。約束徑，易行；君臣簡，可乆。<span class="style7">師古曰：「徑，直也。簡，率也。」</span>一國之政猶一體也。父兄死，則妻其妻，惡種姓之失也。故匈奴雖亂，必立宗種。今中國雖陽不取其父兄之妻，親屬益踈則相殺，至到易姓，皆從此類也。且禮義之敝，上下交怨，而室屋之極，生力屈焉。<span class="style7">師古曰：「言忠信衰薄，彊為禮義，故其末流，怨恨彌起。棟宇之作，土木競勝，勞役旣重，所以力屈。屈，盡也，音其勿反。」</span>夫力耕桑以求衣食，<span class="style7">師古曰：「力謂竭力也。」</span>築城郭以自備，故其民急則不習戰攻，緩則罷於作業。<span class="style7">師古曰：「罷讀曰疲。」</span>嗟土室之人，顧無喋喋佔佔，冠固何當！」<span class="style7">師古曰：「嗟者，歎愍之言也。喋喋，利口也。佔佔，衣裳貌也。言漢人且當思念，無為喋喋佔佔耳。雖自謂著冠，何所當益也。喋音牒。佔音昌占反。」</span>自是之後，漢使欲辯論者，中行說輒曰：「漢使毋多言，顧漢所輸匈奴繒絮米糱，令其量中，必善美而已，<span class="style7">師古曰：「顧，念也。中猶滿也。量中者，滿其數也。中音竹仲反。」</span>何以言為乎？且所給備善則已，不備善而苦惡，則候秋孰，以騎馳蹂迺稼穡也。」<span class="style7">師古曰：「苦猶麤也。蹂，踐也。迺，汝也。蹂音人九反。」</span>日夜敎單于候利害處。</p>
<p>孝文十四年，匈奴單于十四萬騎入朝那蕭關，殺北地都尉卬，虜人民畜產甚多，遂至彭陽。<span class="style7">服虔曰：「安定縣也。」師古曰：「即今彭原縣是。」</span>使騎兵入燒回中宮，<span class="style7">師古曰：「回中，地在安定，其中有宮也。」</span>候騎至雍甘泉。於是文帝以中尉周舍、郎中令張武為將軍，發車千乘，十萬騎，軍長安旁以備胡寇。而拜昌侯盧卿為上郡將軍，甯侯魏遬為北地將軍，<span class="style7">師古曰：「遬，古速字。」</span>隆慮侯周竈為隴西將軍，<span class="style7">師古曰：「慮音廬。」</span>東陽侯張相如為大將軍，成侯董赤為將軍，<span class="style7">師古曰：「文紀言建成侯，此言成侯，紀傳不同，當有誤。」</span>大發車騎往擊胡。單于留塞內月餘，漢逐出塞即還，不能有所殺。匈奴日以驕，歲入邊，殺略人民甚衆，雲中、遼東最甚，郡萬餘人。漢甚患之，迺使使遺匈奴書，單于亦使當戶報謝，復言和親事。</p>
<p>孝文後二年，使使遺匈奴書曰：「皇帝敬問匈奴大單于無恙。使當戶且渠彫渠難、郎中韓遼遺朕馬二匹，<span class="style7">師古曰：「當戶且渠者，一人為二官。彫渠難者，其姓名。」</span>已至，敬受。先帝制，長城以北引弓之國受令單于，長城以內冠帶之室朕亦制之，使萬民耕織，射獵衣食，父子毋離，臣主相安，俱無暴虐。今聞渫惡民貪降其趨，<span class="style7">晉灼曰：「渫音渫水之渫。邪惡不正之民。」師古曰：「渫音先列反。降，下也，謂下意於利也。趨讀曰趣。」</span>背義絕約，忘萬民之命，離兩主之驩，然其事已在前矣。書云『二國已和親，兩主驩說，<span class="style7">師古曰：「說讀曰悅。」</span>寢兵休卒養馬，<span class="style7">師古曰：「寢，息也。」</span>世世昌樂，翕然更始』，朕甚嘉之。聖者日新，改作更始，使老者得息，幼者得長，各保其首領，而終其天年。朕與單于俱由此道，<span class="style7">師古曰：「由，從也，用也。」</span>順天恤民，世世相傳，施之無窮，天下莫不咸嘉。使漢與匈奴鄰敵之國，匈奴處北地，寒，殺氣早降，故詔吏遺單于秫糵金帛綿絮它物歲有數。今天下大安，萬民熙熙，<span class="style7">師古曰：「和樂貌。」</span>獨朕與單于為之父母。朕追念前事，薄物細故，<span class="style7">師古曰：「細故，小事也。」</span>謀臣計失，皆不足以離昆弟之驩。朕聞天不頗覆，地不偏載。<span class="style7">師古曰：「頗亦偏也，音普何反。」</span>朕與單于皆捐細故，<span class="style7">師古曰：「捐，棄也。」</span>俱蹈大道也，墮壞前惡，以圖長乆，<span class="style7">師古曰：「墮，毀也。圖，謀也。墮音火規反。」</span>使兩國之民若一家子。元元萬民，下及魚鱉，上及飛鳥，跂行喙息蝡動之類，<span class="style7">師古曰：「跂行，凡有足而行者也。喙息，凡以口出氣者也。蝡蝡，動貌。跂音岐。喙音許穢反。蝡音人兖反。」</span>莫不就安利，避危殆。故來者不止，天之道也。俱去前事，<span class="style7">師古曰：「去，除也，音丘呂反。」</span>朕釋逃虜民，<span class="style7">師古曰：「謂漢人逃入匈奴者，令不追。」</span>單于毋言章尼等。<span class="style7">師古曰：「背單于降漢者。」</span>朕聞古之帝王，約分明而不食言。<span class="style7">師古曰：「凡云食言者，終為不信，棄其前言，如食而盡。」</span>單于留志，<span class="style7">師古曰：「留志謂計念和親。」</span>天下大安，和親之後，漢過不先。<span class="style7">師古曰：「言更不負約。」</span>單于其察之。」</p>
<p>單于旣約和親，於是制詔御史：「匈奴大單于遺朕書，和親已定，亡人不足以益衆廣地，匈奴無入塞，漢無出塞，犯今約者殺之，可以乆親，後無咎，俱便。朕已許。其布告天下，使明知之。」</p>
<p>後四年，老上單于死，子軍臣單于立，而中行說復事之。漢復與匈奴和親。</p>
<p>軍臣單于立歲餘，匈奴復絕和親，大入上郡、雲中各三萬騎，所殺略甚衆。於是漢使三將軍軍屯北地，代屯句注，趙屯飛狐口，<span class="style7">師古曰：「險阸之處，在代郡之南，南衝燕趙之中。」</span>緣邊亦各堅守以備胡寇。又置三將軍，軍長安西細柳、渭北棘門、霸上以備胡。胡騎入代句注邊，烽火通於甘泉、長安。數月，漢兵至邊，匈奴亦遠塞，<span class="style7">師古曰：「遠，離也，音于萬反。」</span>漢兵亦罷。後歲餘，文帝崩，景帝立，而趙王遂迺陰使於匈奴。吳楚反，欲與趙合謀入邊。漢圍破趙，匈奴亦止。自是後，景帝復與匈奴和親，通關市，給遺單于，遣翁主如故約。終景帝世，時時小入盜邊，無大寇。</p>
<p>武帝即位，明和親約束，厚遇關市，饒給之。匈奴自單于以下皆親漢，往來長城下。</p>
<p>漢使馬邑人聶翁壹<span class="style7">師古曰：「姓聶名壹。翁者，老人之稱也。」</span>間闌出物與匈奴交易，<span class="style7">孟康曰：「私出塞交易。」</span>陽為賣馬邑城以誘單于。單于信之，而貪馬邑財物，迺以十萬騎入武州塞。漢伏兵三十餘萬馬邑旁，御史大夫韓安國為護軍將軍，護四將軍以伏單于。<span class="style7">師古曰：「伏兵而待單于也。」</span>單于旣入漢塞，未至馬邑百餘里，見畜布野而無人牧者，怪之，乃攻亭。時鴈門尉史行徼，見寇，保此亭，<span class="style7">師古曰：「漢律，近塞郡皆置尉，百里一人，士史、尉史各二人巡行徼塞也。行音下孟反。」</span>單于得，欲刺之。尉史知漢謀，迺下，<span class="style7">師古曰：「尉史在亭樓上，虜欲以矛戟刺之，懼，乃自下以謀告。」</span>具告單于。單于大驚，曰：「吾固疑之。」乃引兵還。出曰：「吾得尉史，天也。」以尉史為天王。漢兵約單于入馬邑而縱兵，<span class="style7">師古曰：「放兵以擊單于。」</span>單于不至，以故無所得。將軍王恢部出代擊胡輜重，<span class="style7">師古曰：「重音直用反。」</span>聞單于還，兵多，不敢出。漢以恢本建造兵謀而不進，誅恢。自是後，匈奴絕和親，攻當路塞，<span class="style7">師古曰：「塞之當行道處者。」</span>往往入盜於邊，不可勝數。然匈奴貪，尚樂關市，耆漢財物，<span class="style7">師古曰：「耆讀曰嗜。」</span>漢亦通關市不絕以中之。<span class="style7">師古曰：「以關市中其意。中音竹仲反。」</span></p>
<p>自馬邑軍後五歲之秋，漢使四將各萬騎擊胡關市下。將軍衞青出上谷，至龍城，得胡首虜七百人。公孫賀出雲中，無所得。公孫敖出代郡，為胡所敗七千。李廣出鴈門，為胡所敗，匈奴生得廣，廣道亡歸。<span class="style7">師古曰：「於道上亡還。」</span>漢囚敖、廣，敖、廣贖為庶人。其冬，匈奴數千人盜邊，漁陽尤甚。漢使將軍韓安國屯漁陽備胡。其明年秋，匈奴二萬騎入漢，殺遼西太守，略二千餘人。又敗漁陽太守軍千餘人，圍將軍安國。<span class="style7">師古曰：「即韓安國也。」</span>安國時千餘騎亦且盡，會燕救之，至，匈奴迺去，又入鴈門殺略千餘人。於是漢使將軍衞青將三萬騎出鴈門，李息出代郡，擊胡，得首虜數千。其明年，衞青復出雲中以西至隴西，擊胡之樓煩、白羊王於河南，得胡首虜數千，羊百餘萬。於是漢遂取河南地，築朔方，復繕故秦時蒙恬所為塞，因河而為固。漢亦棄上谷之斗辟縣造陽地以予胡。<span class="style7">孟康曰：「縣斗辟曲近胡。」師古曰：「斗，絕也。縣之斗曲入匈奴界者，其中造陽地也。辟讀曰僻。」</span>是歲，元朔二年也。</p>
<p>其後冬，軍臣單于死，其弟左谷蠡王伊稺斜自立為單于，攻敗軍臣單于太子於單。於單亡降漢，漢封於單為陟安侯，數月死。</p>
<p>伊稺斜單于旣立，其夏，匈奴數萬騎入代郡，殺太守共友，<span class="style7">師古曰：「共友，太守姓名也。共讀曰龔。」</span>略千餘人。秋，又入鴈門，殺略千餘人。其明年，又入代郡、定襄、上郡，各三萬騎，殺略數千人。匈奴右賢王怨漢奪之河南地而築朔方，數寇盜邊，及入河南，侵擾朔方，殺略吏民甚衆。</p>
<p>其明年春，漢遣衞青將六將軍十餘萬人出朔方高闕。右賢王以為漢兵不能至，飲酒醉。漢兵出塞六七百里，夜圍右賢王。右賢王大驚，脫身逃走，精騎往往隨後去。漢將軍得右賢王人衆男女萬五千人，裨小王十餘人。其秋，匈奴萬騎入代郡，殺都尉朱央，略千餘人。</p>
<p>其明年春，漢復遣大將軍衞青將六將軍，十餘萬騎，仍再出定襄數百里擊匈奴，<span class="style7">師古曰：「仍，頻也。」</span>得首虜前後萬九千餘級，而漢亦亡兩將軍，三千餘騎。右將軍建得以身脫，而前將軍翕侯趙信兵不利，降匈奴。趙信者，故胡小王，降漢，漢封為翕侯，以前將軍與右將軍并軍，介獨遇單于兵，<span class="style7">晉灼曰：「介音戛。」師古曰：「介，特也。本雖并軍，至遇單于時特也。介讀如本字。」</span>故盡沒。單于旣得翕侯，以為自次王，<span class="style7">師古曰：「自次者，尊重次於單于。」</span>用其姊妻之，與謀漢。信敎單于益北絕幕，<span class="style7">師古曰：「直度曰絕。」</span>以誘罷漢兵，徼極而取之，<span class="style7">師古曰：「罷讀曰疲。徼，要也。誘令疲，要其困極，然後取之。徼音工堯反。」</span>毋近塞。<span class="style7">師古曰：「不近塞居，所以疲勞漢兵也。」</span>單于從之。其明年，胡數萬騎入上谷，殺數百人。</p>
<p>明年春，漢使票騎將軍去病將萬騎出隴西，過焉耆山千餘里，得胡首虜八千餘級，得休屠王祭天金人。<span class="style7">孟康曰：「匈奴祭天處本在雲陽甘泉山下，秦擊奪其地，後徙之休屠王右地，故休屠有祭天金人象也。」師古曰：「作金人以為天神之主而祭之，即今佛像是其遺法。」</span>其夏，票騎將軍復與合騎侯數萬騎出隴西、北地二千里，過居延，攻祁連山，得胡首虜三萬餘級，裨小王以下十餘人。是時，匈奴亦來入代郡、鴈門，殺略數百人。漢使博望侯及李將軍廣出右北平，擊匈奴左賢王。左賢王圍李廣，廣軍四千人死者過半，殺虜亦過當。會博望侯軍救至，李將軍得脫，盡亡其軍。合騎侯後票騎將軍期，及博望侯皆當死，贖為庶人。</p>
<p>其秋，單于怒昆邪王、休屠王居西方為漢所殺虜數萬人，欲召誅之。昆邪、休屠王恐，謀降漢，漢使票騎將軍迎之。昆邪王殺休屠王，并將其衆降漢，凡四萬餘人，號十萬。於是漢已得昆邪，則隴西、北地、河西益少胡寇，徙關東貧民處所奪匈奴河南地新秦中以實之，<span class="style7">師古曰：「新秦，解在食貨志。」</span>西減北地以西戍卒半。明年春，匈奴入右北平、定襄各數萬騎，殺略千餘人。</p>
<p>其明年春，漢謀以為「翕侯信為單于計，居幕北，以為漢兵不能至」。乃粟馬，<span class="style7">師古曰：「以粟秣馬也。」</span>發十萬騎，私負從馬凡十四萬匹，<span class="style7">師古曰：「私負衣裝者及私將馬從者，皆非公家發與之限。」</span>糧重不與焉。<span class="style7">師古曰：「負戴糧食者。重音直用反。與讀曰豫。」</span>令大將軍青、票騎將軍去病中分軍，大將軍出定襄，票騎將軍出代，咸約絕幕擊匈奴。<span class="style7">師古曰：「約謂為其要。」</span>單于聞之，遠甚輜重，<span class="style7">師古曰：「徙其輜重令遠去。」</span>以精兵待於幕北。與漢大將軍接戰一日，會暮，大風起，漢兵縱左右翼圍單于。單于自度戰不能與漢兵，<span class="style7">師古曰：「與猶如也。度音徒各反。」</span>遂獨與壯騎數百潰漢圍西北遁走。漢兵夜追之不得，行捕斬首虜凡萬九千級，<span class="style7">師古曰：「且行且捕斬之。」</span>北至窴顏山趙信城而還。<span class="style7">孟康曰：「趙信所作，因以名城。」師古曰：「窴音徒千反。」</span></p>
<p>單于之走，其兵往往與漢軍相亂而隨單于。單于乆不與其大衆相得，右谷蠡王以為單于死，乃自立為單于。真單于復得其衆，右谷蠡乃去號，復其故位。</p>
<p>票騎之出代二千餘里，與左王接戰，漢兵得胡首虜凡七萬餘人，左王將皆遁走。票騎封於狼居胥山，禪姑衍，臨翰海而還。</p>
<p>是後匈奴遠遁，而幕南無王庭。漢度河自朔方以西至令居，<span class="style7">師古曰：「令音零。下亦類此。」</span>往往通渠置田官，吏卒五六萬人，稍蠶食，地接匈奴以北。<span class="style7">師古曰：「其地相接不絕。」</span></p>
<p>初，漢兩將大出圍單于，所殺虜八九萬，而漢士物故者亦萬數，<span class="style7">師古曰：「物故謂死也。」</span>漢馬死者十餘萬匹。匈奴雖病，遠去，而漢馬亦少，無以復往。單于用趙信計，遣使好辭請和親。天子下其議，或言和親，或言遂臣之。丞相長史任敞曰：「匈奴新困，宜使為外臣，朝請於邊。」<span class="style7">師古曰：「請音材性反。」</span>漢使敞使於單于。單于聞敞計，大怒，留之不遣。先是漢亦有所降匈奴使者，單于亦輒留漢使相當。漢方復收士馬，會票騎將軍去病死，於是漢乆不北擊胡。</p>
<p>數歲，伊稺斜單于立十三年死，子烏維立為單于。是歲，元鼎三年也。烏維單于立，而漢武帝始出巡狩郡縣。其後漢方南誅兩越，不擊匈奴，匈奴亦不入邊。</p>
<p>烏維立三年，漢已滅兩越，遣故太僕公孫賀將萬五千騎出九原二千餘里，至浮苴井，<span class="style7">師古曰：「苴音子餘反。武紀苴字作沮，其音同。」</span>從票侯趙破奴萬餘騎出令居數千里，至匈奴河水，<span class="style7">臣瓚曰：「水名也。去令居千里。」</span>皆不見匈奴一人而還。</p>
<p>是時，天子巡邊，親至朔方，勒兵十八萬騎以見武節，<span class="style7">師古曰：「見，示也。」</span>而使郭吉風告單于。<span class="style7">師古曰：「風讀曰諷。」</span>旣至匈奴，匈奴主客問所使，<span class="style7">師古曰：「主客，主接諸客者也。問以何事而來。」</span>郭吉卑體好言曰：「吾見單于而口言。」單于見吉，吉曰：「南越王頭已縣於漢北闕下。今單于即能前與漢戰，天子自將兵待邊；即不能，亟南面而臣於漢。<span class="style7">師古曰：「亟，急也，音居力反。」</span>何但遠走，亡匿於幕北寒苦無水草之地為？」<span class="style7">師古曰：「但，空也。」</span>語卒，單于大怒，立斬主客見者，而留郭吉不歸，遷辱之北海上。而單于終不肻為寇於漢邊，休養士馬，習射獵，數使使好辭甘言求和親。</p>
<p>漢使王烏等闚匈奴。匈奴法，漢使不去節，不以墨黥其面，不得入穹廬。<span class="style7">師古曰：「以墨黥面也。」</span>王烏，北地人，習胡俗，去其節，黥面入廬。單于愛之，陽許曰：「吾為遣其太子入質於漢，以求和親。」<span class="style7">師古曰：「言為王烏故遣太子入質。」</span></p>
<p>漢使楊信使於匈奴。是時漢東拔濊貉、朝鮮以為郡，<span class="style7">師古曰：「濊與穢同，亦或作薉。」</span>而西置酒泉郡以隔絕胡與羌通之路。又西通月氏、大夏，以翁主妻烏孫王，以分匈奴西方之援國。又北益廣田至眩雷為塞，<span class="style7">服虔曰：「眩雷，地在烏孫北也。眩音州縣之縣。」</span>而匈奴終不敢以為言。是歲，翕侯信死，漢用事者以匈奴已弱，可臣從也。楊信為人剛直屈強，<span class="style7">師古曰：「屈音其勿反。強音其兩反。」</span>素非貴臣也，單于不親。欲召入，不肻去節，迺坐穹廬外見楊信。楊信說單于曰：「即欲和親，以單于太子為質於漢。」單于曰：「非故約。故約，漢常遣翁主，給繒絮食物有品，<span class="style7">師古曰：「品謂等差也。」</span>以和親，而匈奴亦不復擾邊。今乃欲反古，<span class="style7">師古曰：「反，違也。」</span>令吾太子為質，無幾矣。」<span class="style7">師古曰：「言遣太子為質，則匈奴國中所餘者無幾，皆當盡也。幾音居豈反。」</span>匈奴俗，見漢使非中貴人，其儒生，以為欲說，折其辭辯；少年，以為欲刺，折其氣。每漢兵入匈奴，匈奴輒報償。漢留匈奴使，匈奴亦留漢使，必得當迺止。</p>
<p>楊信旣歸，漢使王烏等如匈奴。匈奴復讇以甘言，<span class="style7">師古曰：「讇，古諂字。」</span>欲多得漢財物，紿王烏曰：<span class="style7">師古曰：「紿，詐也。」</span>「吾欲入漢見天子，面相結為兄弟。」王烏歸報，漢為單于築邸于長安。匈奴曰：「非得漢貴人使，吾不與誠語。」<span class="style7">師古曰：「誠，實也。」</span>匈奴使其貴人至漢，病，服藥欲愈之，不幸而死。漢使路充國佩二千石印綬，使送其喪，厚幣直數千金。單于以為漢殺吾貴使者，迺留路充國不歸。諸所言者，單于特空紿王烏，<span class="style7">師古曰：「特，但也。」</span>殊無意入漢，遣太子來質。於是匈奴數使竒兵侵犯漢邊。漢迺拜郭昌為拔胡將軍，及浞野侯屯朔方以東，備胡。<span class="style7">師古曰：「浞野侯，趙破奴也。浞音仕角反。」</span></p>
<p>烏維單于立十歲死，子詹師廬立，年少，號為兒單于。是歲，元封六年也。自是後，單于益西北。左方兵直雲中，右方兵直酒泉、燉煌。</p>
<p>兒單于立，漢使兩使，一人弔單于，一人弔右賢王，欲以乖其國。使者入匈奴，匈奴悉將致單于。單于怒而悉留漢使。漢使留匈奴者前後十餘輩，而匈奴使來漢，亦輒留之相當。</p>
<p>是歲，漢使貳師將軍西伐大宛，而令因杅將軍築受降城。<span class="style7">師古曰：「杅音于。」</span>其冬，匈奴大雨雪，<span class="style7">師古曰：「雨音于具反。」</span>畜多飢寒死，而單于年少，好殺伐，國中多不安。左大都尉欲殺單于，使人間告漢曰：<span class="style7">師古曰：「私來報。」</span>「我欲殺單于降漢，漢遠，漢即來兵近我，我即發。」<span class="style7">師古曰：「來兵，言以兵來也。」</span>初漢聞此言，故築受降城，猶以為遠。</p>
<p>其明年春，漢使浞野侯破奴將二萬騎出朔方北二千餘里，<span class="style7">師古曰：「以迎左大都尉。」</span>期至浚稽山而還。<span class="style7">師古曰：「浚音俊。稽音雞。在武威北。」</span>浞野侯旣至期，左大都尉欲發而覺，單于誅之，發兵擊浞野侯。浞野侯行捕首虜數千人。還，未至受降城四百里，匈奴八萬騎圍之。浞野侯夜出自求水，匈奴生得浞野侯，因急擊其軍。軍吏畏亡將而誅，莫相勸而歸，軍遂沒於匈奴。單于大喜，遂遣兵攻受降城，不能下，乃侵入邊而去。明年，單于欲自攻受降城，未到，病死。</p>
<p>兒單于立三歲而死。子少，匈奴迺立其季父烏維單于弟右賢王句黎湖為單于。<span class="style7">師古曰：「句音鉤。」</span>是歲，太初三年也。</p>
<p>句黎湖單于立，漢使光祿徐自為出五原塞數百里，遠者千里，築城障列亭至盧朐，<span class="style7">師古曰：「盧朐，山名也。朐音劬。」</span>而使游擊將軍韓說、長平侯衞伉屯其旁，<span class="style7">師古曰：「說讀曰悅。伉音抗，即衞青子。」</span>使強弩都尉路博德築居延澤上。</p>
<p>其秋，匈奴大入雲中、定襄、五原、朔方，殺略數千人，敗數二千石而去，行壞光祿所築亭障。又使右賢王入酒泉、張掖，略數千人。會任文擊救，<span class="style7">服虔曰：「任文，漢將也。」師古曰：「擊救者，擊匈奴而自救漢人。」</span>盡復失其所得而去。聞貳師將軍破大宛，斬其王還，單于欲遮之，不敢，其冬病死。</p>
<p>句黎湖單于立一歲死，其弟左大都尉且鞮侯立為單于。<span class="style7">師古曰：「且音子余反。鞮音丁奚反。」</span></p>
<p>漢旣誅大宛，威震外國，天子意欲遂困胡，迺下詔曰：「高皇帝遺朕平城之憂，<span class="style7">師古曰：「遺，留也。」</span>高后時單于書絕悖逆。昔齊襄公復九世之讎，春秋大之。」<span class="style7">師古曰：「公羊傳莊四年春，齊襄公滅紀，復讎也。襄公之九世祖昔為紀侯所譖，而亨殺于周，故襄公滅紀也。九世猶可以復讎乎？曰：雖百世可也。」</span>是歲，太初四年也。</p>
<p>且鞮侯單于初立，恐漢襲之，盡歸漢使之不降者路充國等於漢。單于迺自謂「我兒子，安敢望漢天子！漢天子，我丈人行。」<span class="style7">師古曰：「丈人，尊老之稱也。行音胡浪反。」</span>漢遣中郎將蘇武厚幣賂遺單于，單于益驕，禮甚倨，非漢所望也。明年，浞野侯破奴得亡歸漢。</p>
<p>其明年，漢使貳師將軍將三萬騎出酒泉，擊右賢王於天山，得首虜萬餘級而還。匈奴大圍貳師，幾不脫。<span class="style7">師古曰：「幾音鉅依反。」</span>漢兵物故什六七。<span class="style7">師古曰：「物故謂死也。」</span>漢又使因杅將軍出西河，與強弩都尉會涿邪山，亡所得。使騎都尉李陵將步兵五千人出居延北千餘里，與單于會，合戰，陵所殺傷萬餘人，兵食盡，欲歸，單于圍陵，陵降匈奴，其兵得脫歸漢者四百人。單于迺貴陵，以其女妻之。</p>
<p>後二歲，漢使貳師將軍六萬騎，步兵七萬，出朔方；強弩都尉路博德將萬餘人，與貳師會；游擊將軍說步兵三萬人，出五原；<span class="style7">師古曰：「即上韓說也。」</span>因杅將軍敖將騎萬，步兵三萬人，出鴈門。匈奴聞，悉遠其累重於余吾水北，<span class="style7">師古曰：「累重謂妻子資產也。累音力瑞反。重音直用反。」</span>而單于以十萬待水南，與貳師接戰。貳師解而引歸，與單于連鬬十餘日。游擊亡所得。因杅與左賢王戰，不利，引歸。</p>
<p>明年，且鞮侯單于死，立五年，長子左賢王立為狐鹿姑單于。是歲，太始元年也。</p>
<p>初，且鞮侯兩子，長為左賢王，次為左大將，病且死，言立左賢王。左賢王未至，貴人以為有病，更立左大將為單于。左賢王聞之，不敢進。左大將使人召左賢王而讓位焉。左賢王辭以病，左大將不聽，謂曰：「即不幸死，傳之於我。」左賢王許之，遂立為狐鹿姑單于。</p>
<p>狐鹿姑單于立，以左大將為左賢王，數年病死，其子先賢撣不得代，<span class="style7">師古曰：「撣音纏。」</span>更以為日逐王。日逐王者，賤於左賢王。單于自以其子為左賢王。</p>
<p>單于旣立六年，而匈奴入上谷、五原，殺略吏民。其年，匈奴復入五原、酒泉，殺兩部都尉。於是漢遣貳師將軍七萬人出五原，御史大夫商丘成將三萬餘人出西河，重合侯莽通將四萬騎出酒泉千餘里。單于聞漢兵大出，悉遣其輜重，徙趙信城北邸郅居水。<span class="style7">師古曰：「邸，至也，音丁禮反。郅音之日反。」</span>左賢王驅其人民度余吾水六七百里，居兜銜山。單于自將精兵左安侯度姑且水。<span class="style7">師古曰：「且音子余反。」</span></p>
<p>御史大夫軍至追邪徑，無所見，還。<span class="style7">師古曰：「從疾道而追之，不見虜而還也。邪音似嗟反。」</span>匈奴使大將與李陵將三萬餘騎追漢軍，至浚稽山合，轉戰九日，漢兵陷陳郤敵，殺傷虜甚衆。至蒲奴水，虜不利，還去。</p>
<p>重合侯軍至天山，匈奴使大將偃渠與左右呼知王將二萬餘騎要漢兵，見漢兵強，引去。重合侯無所得失。是時，漢恐車師兵遮重合侯，迺遣闓陵侯將兵別圍車師，<span class="style7">師古曰：「闓讀與開同。」</span>盡得其王民衆而還。</p>
<p>貳師將軍將出塞，匈奴使右大都尉與衞律將五千騎要擊漢軍於夫羊句山狹。<span class="style7">服虔曰：「夫羊，地名也。」師古曰：「句山，西山也。句音鉤。」</span>貳師遣屬國胡騎二千與戰，虜兵壞散，死傷者數百人。漢軍乘勝追北，至范夫人城，<span class="style7">應劭曰：「本漢將築此城。將亡，其妻率餘衆完保之，因以為名也。」張晏曰：「范氏能胡詛者。」</span>匈奴奔走，莫敢距敵。會貳師妻子坐巫蠱收，聞之憂懼。其掾胡亞夫亦避罪從軍，說貳師曰：「夫人室家皆在吏，若還不稱意，適與獄會，郅居以北可復得見乎？」<span class="style7">如淳曰：「以就誅後，雖復欲降匈奴，不可得。」</span>貳師由是狐疑，欲深入要功，遂北至郅居水上。虜已去，貳師遣護軍將二萬騎度郅居之水。一日，逢左賢王左大將，將二萬騎與漢軍合戰一日，漢軍殺左大將，虜死傷甚衆。軍長史與決眭都尉煇渠侯謀曰：<span class="style7">晉灼曰：「本匈奴官也。功臣表歸義侯僕多子雷後以屬國都尉擊匈奴，封煇渠。煇渠，魯陽縣也。」師古曰：「眭音息隨反。煇音輝。僕多者，字當為朋。」</span>「將軍懷異心，欲危衆求功，恐必敗。」謀共執貳師。貳師聞之，斬長史，引兵還至速邪烏燕然山。<span class="style7">師古曰：「速邪烏，地名也，燕然山在其中。燕音一千反。」</span>單于知漢軍勞倦，自將五萬騎遮擊貳師，相殺傷甚衆。夜塹漢軍前，深數尺，從後急擊之，軍大亂敗，貳師降。單于素知其漢大將貴臣，以女妻之，尊寵在衞律上。</p>
<p>其明年，單于遣使遺漢書云：「南有大漢，北有強胡。胡者，天之驕子也，不為小禮以自煩。今欲與漢闓大關，<span class="style7">師古曰：「闓讀與開同。」</span>取漢女為妻，歲給遺我糱酒萬石，稷米五千斛，<span class="style7">師古曰：「以糱為酒，味尤甜，稷米，稷粟米也。」</span>雜繒萬匹，它如故約，則邊不相盜矣。」漢遣使者報送其使，單于使左右難漢使者，曰：「漢，禮義國也。貳師道前太子發兵反，何也？」使者曰：「然。迺丞相私與太子爭鬬，太子發兵欲誅丞相，丞相誣之，故誅丞相。此子弄父兵，罪當笞，小過耳。孰與冒頓單于身殺其父代立，常妻後母，禽獸行也！」單于留使者，三歲迺得還。</p>
<p>貳師在匈奴歲餘，衞律害其寵，會母閼氏病，<span class="style7">師古曰：「單于之母也。」</span>律飭胡巫言先單于怒，<span class="style7">師古曰：「飭與敕同。」</span>曰：「胡攻時祠兵，常言得貳師以社，<span class="style7">師古曰：「以祠社。」</span>何故不用？」於是收貳師，貳師罵曰：「我死必滅匈奴！」遂屠貳師以祠。會連雨雪數月，畜產死，人民疫病，穀稼不孰，<span class="style7">師古曰：「北方早寒，雖不宜禾稷，匈奴中亦種黍穄。」</span>單于恐，為貳師立祠室。</p>
<p>自貳師沒後，漢新失大將軍士卒數萬人，不復出兵。三歲，武帝崩。前此者，漢兵深入窮追二十餘年，匈奴孕重墯殰，罷極苦之。<span class="style7">師古曰：「孕重，懷任者也。墯，落也。殰，敗也，音讀。罷讀曰疲。極，困也。苦之，心厭苦也。」</span>自單于以下常有欲和親計。</p>
<p>後三年，單于欲求和親，會病死。初，單于有異母弟為左大都尉，賢，國人鄉之，<span class="style7">師古曰：「鄉讀曰嚮。謂悉皆附之。」</span>母閼氏恐單于不立子而立左大都尉也，迺私使殺之。左大都尉同母兄怨，遂不肻復會單于庭。又單于病且死，謂諸貴人：「我子少，不能治國，立弟右谷蠡王。」及單于死，衞律等與顓渠閼氏謀，匿單于死，詐撟單于令，<span class="style7">師古曰：「撟與矯同，其字從手。矯，託也。」</span>與貴人飲盟，更立子左谷蠡王為壺衍鞮單于。是歲，始元二年也。</p>
<p>壺衍鞮單于旣立，風謂漢使者，言欲和親。<span class="style7">師古曰：「風讀曰諷，謂不正言也。」</span>左賢王、右谷蠡王以不得立怨望，率其衆欲南歸漢。恐不能自致，即脅盧屠王，欲與西降烏孫，謀擊匈奴。盧屠王告之，單于使人驗問，右谷蠡王不服，反以其罪罪盧屠王，國人皆寃之。於是二王去居其所，未甞肻會龍城。<span class="style7">師古曰：「各自居其本處，不復會龍城祭。」</span></p>
<p>後二年秋，匈奴入代，殺都尉。單于年少初立，母閼氏不正，國內乖離，常恐漢兵襲之。於是衞律為單于謀「穿井築城，治樓以藏穀，與秦人守之。<span class="style7">師古曰：「秦時有人亡入匈奴者，今其子孫尚號秦人。」</span>漢兵至，無柰我何。」即穿井數百，伐材數千。或曰胡人不能守城，是遺漢糧也，<span class="style7">師古曰：「遺音弋季反。」</span>衞律於是止，迺更謀歸漢使不降者蘇武、馬宏等。馬宏者，前副光祿大夫王忠使西國，為匈奴所遮，忠戰死，馬宏生得，亦不肻降。故匈奴歸此二人，欲以通善意。是時，單于立三歲矣。</p>
<p>明年，匈奴發左右部二萬騎，為四隊，<span class="style7">師古曰：「隊，部也，音徒內反。」</span>並入邊為寇。漢兵追之，斬首獲虜九千人，生得甌脫王，漢無所失亡。匈奴見甌脫王在漢，恐以為道擊之，<span class="style7">師古曰：「道讀曰導。」</span>即西北遠去，不敢南逐水草，發人民屯甌脫。明年，復遣九千騎屯受降城以備漢，北橋余吾，<span class="style7">師古曰：「於余吾水上作橋。」</span>令可度，以備奔走。<span class="style7">師古曰：「擬有迫急，北走避漢，從此橋度也。」</span>是時，衞律已死。衞律在時，常言和親之利，匈奴不信，及死後，兵數困，國益貧。單于弟左谷蠡王思衞律言，欲和親而恐漢不聽，故不肻先言，常使左右風漢使者。<span class="style7">師古曰：「風讀曰諷。」</span>然其侵盜益希，遇漢使愈厚，欲以漸致和親，漢亦羈縻之。其後，左谷蠡王死。明年，單于使犁汙王窺邊，言酒泉、張掖兵益弱，出兵試擊，兾可復得其地。時漢先得降者，聞其計，天子詔邊警備。後無幾，<span class="style7">師古曰：「無幾謂不多時也。幾音居豈反。」</span>右賢王、犁汙王四千騎分三隊，入日勒、屋蘭、番和。<span class="style7">師古曰：「皆張掖縣也。番音盤。」</span>張掖太守、屬國都尉發兵擊，大破之，得脫者數百人。屬國千長義渠王騎士射殺犁汙王，<span class="style7">師古曰：「千長者，千人之長。」</span>賜黃金二百斤，馬二百匹，因封為犁汙王。屬國都尉郭忠封成安侯。自是後，匈奴不敢入張掖。</p>
<p>其明年，匈奴三千餘騎入五原，略殺數千人，後數萬騎南旁塞獵，<span class="style7">師古曰：「旁音步浪反。」</span>行攻塞外亭障，略取吏民去。是時漢邊郡㷭火候望精明，匈奴為邊寇者少利，希復犯塞。漢復得匈奴降者，言烏桓甞發先單于冢，匈奴怨之，方發二萬騎擊烏桓。大將軍霍光欲發兵邀擊之，<span class="style7">師古曰：「邀迎而擊之。邀音工堯反。」</span>以問護軍都尉趙充國。充國以為「烏桓間數犯塞，<span class="style7">師古曰：「間即中間也，猶言比日也。」</span>今匈奴擊之，於漢便。又匈奴希寇盜，北邊幸無事。蠻夷自相攻擊，而發兵要之，招寇生事，非計也。」光更問中郎將范明友，明友言可擊。於是拜明友為度遼將軍，將二萬騎出遼東。匈奴聞漢兵至，引去。初，光誡明友：「兵不空出，即後匈奴，遂擊烏桓。」<span class="style7">師古曰：「後匈奴者，言兵遟後，邀匈奴不及。」</span>烏桓時新中匈奴兵，<span class="style7">師古曰：「為匈奴所中傷。」</span>明友旣後匈奴，因乘烏桓敝，擊之，斬首六千餘級，獲三王首，還，封為平陵侯。</p>
<p>匈奴繇是恐，<span class="style7">師古曰：「繇讀與由同。」</span>不能出兵。即使使之烏孫，求欲得漢公主。擊烏孫，取車延、惡師地。烏孫公主上書，下公卿議救，未決。昭帝崩，宣帝即位，烏孫昆彌復上書，言「連為匈奴所侵削，昆彌願發國半精兵人馬五萬匹，盡力擊匈奴，唯天子出兵，哀救公主！」本始二年，漢大發關東輕銳士，選郡國吏三百石伉健習騎射者，<span class="style7">師古曰：「伉音古浪反。」</span>皆從軍。遣御史大夫田廣明為祈連將軍，四萬餘騎，出西河；度遼將軍范明友三萬餘騎，出張掖；前將軍韓增三萬餘騎，出雲中；後將軍趙充國為蒲類將軍，三萬餘騎，出酒泉；雲中太守田順為虎牙將軍，三萬餘騎，出五原：凡五將軍，兵十餘萬騎，出塞各二千餘里。及校尉常惠使護發兵烏孫西域，昆彌自將翕侯以下五萬餘騎從西方入，與五將軍兵凡二十餘萬衆。匈奴聞漢兵大出，老弱犇走，敺畜產遠遁逃，<span class="style7">師古曰：「犇，古奔字。敺與驅同。」</span>是以五將少所得。</p>
<p>度遼將軍出塞千二百餘里，至蒲離候水，斬首捕虜七百餘級，鹵獲馬牛羊萬餘。前將軍出塞千二百餘里，至烏員，<span class="style7">師古曰：「烏員，地名也，音云。」</span>斬首捕虜，至候山百餘級，<span class="style7">師古曰：「候山，山名也。於此山斬捕得人。」</span>鹵馬牛羊二千餘。蒲類將軍兵當與烏孫合擊匈奴蒲類澤，烏孫先期至而去，漢兵不與相及。蒲類將軍出塞千八百餘里，西去候山，斬首捕虜，得單于使者蒲陰王以下三百餘級，鹵馬牛羊七千餘。聞虜已引去，皆不至期還。天子薄其過，寬而不罪。祁連將軍出塞千六百里，至雞秩山，斬首捕虜十九級，獲牛馬羊百餘。逢漢使匈奴還者冉弘等，言雞秩山西有虜衆，祁連即戒弘，使言無虜，欲還兵。御史屬公孫益壽諫，以為不可，祁連不聽，遂引兵還。虎牙將軍出塞八百餘里，至丹余吾水上，即止兵不進，斬首捕虜千九百餘級，鹵馬牛羊七萬餘，引兵還。上以虎牙將軍不至期，詐增鹵獲，而祁連知虜在前，逗遛不進，<span class="style7">孟康曰：「律語也，謂軍行頓止，稽留不進也。」師古曰：「逗讀與住同，又音豆。」</span>皆下吏自殺。擢公孫益壽為侍御史。校尉常惠與烏孫兵至右谷蠡庭，獲單于父行<span class="style7">師古曰：「行音胡浪反。」</span>及嫂、居次、名王、犁汙都尉、千長、將以下三萬九千餘級，虜馬牛羊驢驘橐駝七十餘萬。漢封惠為長羅侯。然匈奴民衆死傷而去者，及畜產遠移死亡不可數勝。於是匈奴遂衰耗，<span class="style7">師古曰：「耗，減也，音呼到反。」</span>怨烏孫。</p>
<p>其冬，單于自將萬騎擊烏孫，頗得老弱，欲還。會天大雨雪，<span class="style7">師古曰：「雨音于具反。」</span>一日深丈餘，人民畜產凍死，還者不能什一。於是丁令乘弱攻其北，<span class="style7">師古曰：「令音零。」</span>烏桓入其東，烏孫擊其西。凡三國所殺數萬級，馬數萬匹，牛羊甚衆。又重以餓死，<span class="style7">師古曰：「重音直用反。」</span>人民死者什三，畜產什五，匈奴大虛弱，諸國羈屬者皆瓦解，攻盜不能理。其後漢出三千餘騎，為三道，並入匈奴，捕虜得數千人還。匈奴終不敢取當，<span class="style7">師古曰：「當者，報其直。」</span>茲欲鄉和親，<span class="style7">師古曰：「茲，益也。鄉讀曰嚮。」</span>而邊境少事矣。</p>
<p>壺衍鞮單于立十七年死，弟左賢王立，為虛閭權渠單于。是歲，地節二年也。</p>
<p>虛閭權渠單于立，以右大將女為大閼氏，而黜前單于所幸顓渠閼氏。顓渠閼氏父左大且渠怨望。是時匈奴不能為邊寇，於是漢罷外城，<span class="style7">師古曰：「外城，塞外諸城。」</span>以休百姓。單于聞之喜，召貴人謀，欲與漢和親。左大且渠心害其事，曰：「前漢使來，兵隨其後，今亦效漢發兵，先使使者入。」迺自請與呼盧訾王各將萬騎南旁塞獵，<span class="style7">師古曰：「訾音子移反。旁音步浪反。」</span>相逢俱入。行未到，會三騎亡降漢，言匈奴欲為寇。於是天子詔發邊騎屯要害處，使大將軍軍監治衆等四人將五千騎，<span class="style7">師古曰：「治衆者，軍監之名。」</span>分三隊，<span class="style7">師古曰：「隊音徒內反。」</span>出塞各數百里，捕得虜各數十人而還。時匈奴亡其三騎，不敢入，即引去。是歲也，匈奴飢，人民畜產死十六七。又發兩屯各萬騎以備漢。其秋，匈奴前所得西嗕居左地者，<span class="style7">孟康曰：「嗕音辱，匈奴種也。」師古曰：「嗕音奴獨反。」</span>其君長以下數千人皆驅畜產行，與甌脫戰，所戰殺傷甚衆，遂南降漢。</p>
<p>其明年，西域城郭共擊匈奴，<span class="style7">師古曰：「城郭謂諸國為城居者。」</span>取車師國，得其王及人衆而去。單于復以車師王昆弟兜莫為車師王，收其餘民東徙，不敢居故地。而漢益遣屯士分田車師地以實之。其明年，匈奴怨諸國共擊車師，遣左右大將各萬餘騎屯田右地，欲以侵迫烏孫西域。後二歲，匈奴遣左右奧鞬各六千騎，<span class="style7">師古曰：「奧音郁。鞬音居言反。」</span>與左大將再擊漢之田車師城者，不能下。其明年，丁令比三歲入盜匈奴，<span class="style7">師古曰：「比，頻也。」</span>殺略人民數千，驅馬畜去。匈奴遣萬餘騎往擊之，無所得。其明年，單于將十餘萬騎旁塞獵，<span class="style7">師古曰：「旁音步浪反。」</span>欲入邊寇。未至，會其民題除渠堂亡降漢言狀，漢以為言兵鹿奚盧侯，而遣後將軍趙充國將兵四萬餘騎屯緣邊九郡備虜。月餘，單于病歐血，因不敢入，還去，即罷兵。迺使題王都犁胡次等入漢，請和親，未報，會單于死。是歲，神爵二年也。</p>
<p>虛閭權渠單于立九年死。自始立而黜顓渠閼氏，顓渠閼氏即與右賢王私通。右賢王會龍城而去，顓渠閼氏語以單于病甚，且勿遠。後數日，單于死。郝宿王刑未央使人召諸王，<span class="style7">師古曰：「郝音呼各反。」</span>未至，顓渠閼氏與其弟左大且渠都隆竒謀，立右賢王屠耆堂為握衍朐鞮單于。<span class="style7">師古曰：「朐音劬。」</span>握衍朐鞮單于者，代父為右賢王，烏維單于耳孫也。</p>
<p>握衍朐鞮單于立，復修和親，遣弟伊酋若王勝之入漢獻見。<span class="style7">師古曰：「酋音材由反。」</span>單于初立，凶惡，盡殺虛閭權渠時用事貴人刑未央等，而任用顓渠閼氏弟都隆竒，又盡免虛閭權渠子弟近親，而自以其子弟代之。虛閭權渠單于子稽侯狦旣不得立，<span class="style7">師古曰：「狦音先安反，又音所姦反。」</span>亡歸妻父烏禪幕。<span class="style7">師古曰：「禪音蟬。」</span>烏禪幕者，本烏孫、康居間小國，數見侵暴，率其衆數千人降匈奴，狐鹿姑單于以其弟子日逐王姊妻之，使長其衆，<span class="style7">師古曰：「長，衆為之長帥。」</span>居右地。日逐王先賢撣，其父左賢王當為單于，讓狐鹿姑單于，狐鹿姑單于許立之。國人以故頗言日逐王當為單于。日逐王素與握衍朐鞮單于有隙，即率其衆數萬騎歸漢。漢封日逐王為歸德侯。單于更立其從兄薄胥堂為日逐王。<span class="style7">師古曰：「胥音先余反。」</span></p>
<p>明年，單于又殺先賢撣兩弟。烏禪幕請之，不聽，心恚。其後左奧鞬王死，單于自立其小子為奧鞬王，留庭。奧鞬貴人共立故奧鞬王子為王，與俱東徙。單于遣右丞相將萬騎往擊之，失亡數千人，不勝。時單于已立二歲，暴虐殺伐，國中不附。及太子、左賢王數讒左地貴人，左地貴人皆怨。其明年，烏桓擊匈奴東邊姑夕王，頗得人民，單于怒。姑夕王恐，即與烏禪幕及左地貴人共立稽侯狦為呼韓邪單于，發左地兵四五萬人，西擊握衍朐鞮單于，至姑且水北。<span class="style7">師古曰：「且音子余反。」</span>未戰，握衍朐鞮單于兵敗走，使人報其弟右賢王曰：「匈奴共攻我，若肻發兵助我乎？」<span class="style7">師古曰：「若，汝也。其下亦同。」</span>右賢王曰：「若不愛人，殺昆弟諸貴人。各自死若處，無來汙我。」<span class="style7">師古曰：「言於汝所居處自死。」</span>握衍朐鞮單于恚，自殺。左大且渠都隆竒亡之右賢王所，其民衆盡降呼韓邪單于。是歲，神爵四年也。握衍朐鞮單于立三年而敗。</p>
<hr/>
</div>

<!-- end .main --></div>
<!-- end #main --></div>

</div>



</body></html>