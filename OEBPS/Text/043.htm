<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷四十三‧酈陸朱劉叔孫傳第十三</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷四十三・酈陸朱劉叔孫傳第十三</h1>
<hr/>
<p id="online_toc_0">酈食其，陳留高陽人也。<span class="style7">師古曰：「食音異。其音基。」</span>好讀書，家貧落魄，無衣食業。<span class="style7">鄭氏曰：「魄音薄。」應劭曰：「志行衰惡之貌也。」師古曰：「落魄，失業無次也。鄭音是。」</span>為里監門，然吏縣中賢豪不敢役，<span class="style7">師古曰：「吏及賢者豪者皆不敢使役食其。」</span>皆謂之狂生。</p>
<p id="online_toc_1">及陳勝、項梁等起，諸將徇地過高陽者數十人，<span class="style7">師古曰：「徇亦略也，音辭峻反。」</span>食其聞其將皆握齱好荷禮<span class="style7">應劭曰：「握齱，急促之貌。」師古曰：「荷與苛同。苛，細也。齱音初角反。」</span>自用，不能聽大度之言，食其迺自匿。後聞沛公略地陳留郊，沛公麾下騎士適食其里中子，<span class="style7">服虔曰：「食其里中子適會作沛公騎士。」</span>沛公時時問邑中賢豪。騎士歸，食其見，謂曰：「吾聞沛公嫚易人，有大略，此真吾所願從游，莫為我先。<span class="style7">師古曰：「先謂紹介也。」</span>若見沛公，<span class="style7">師古曰：「若，汝也。」</span>謂曰『臣里中有酈生，年六十餘，長八尺，人皆謂之狂生』，自謂我非狂。」騎士曰：「沛公不喜儒，<span class="style7">師古曰：「喜，好也，音許吏反。」</span>諸客冠儒冠來者，沛公輙解其冠，溺其中。<span class="style7">師古曰：「溺讀曰尿，音乃釣反。」</span>與人言，常大罵。未可以儒生說也。」食其曰：「第言之。」<span class="style7">師古曰：「第，但也。」</span>騎士從容言食其所戒者。<span class="style7">師古曰：「從音千容反。」</span></p>
<p id="online_toc_2">沛公至高陽傳舍，<span class="style7">師古曰：「傳舍者，人所止息，前人已去，後人復來，轉相傳也。一音張戀反，謂傳置之舍也，其義兩通。它皆類此。」</span>使人召食其。食其至，入謁，沛公方踞牀令兩女子洗，<span class="style7">師古曰：「洗足也，音先典反。」</span>而見食其。食其入，即長揖不拜，曰：「足下欲助秦攻諸侯乎？欲率諸侯破秦乎？」沛公罵曰：「豎儒！<span class="style7">師古曰：「言其賤劣如僮豎。」</span>夫天下同苦秦乆矣，故諸侯相率攻秦，何謂助秦？」食其曰：「必欲聚徒合義兵誅無道秦，不宜踞見長者。」於是沛公輟洗，起衣，<span class="style7">師古曰：「輟，止也。起衣，著衣也。」</span>延食其上坐，謝之。食其因言六國從衡時。<span class="style7">師古曰：「從音子容反。衡，橫也。」</span>沛公喜，賜食其食，問曰：「計安出？」食其曰：「足下起瓦合之卒，<span class="style7">師古曰：「瓦合，謂如破瓦之相合，雖曰聚合而不齊同。」</span>收散亂之兵，不滿萬人，欲以徑入彊秦，此所謂探虎口者也。夫陳留，天下之衝，四通五達之郊也，<span class="style7">如淳曰：「四面往來通之，并數中央，凡五達也。」臣瓚曰：「四通五達，言無險阻也。」</span>今其城中又多積粟。臣知其令，<span class="style7">師古曰：「素與其縣令相知。」</span>今請使，令下足下。<span class="style7">師古曰：「下，降也。」</span>即不聽，足下舉兵攻之，臣為內應。」於是遣食其往，沛公引兵隨之，遂下陳留。號食其為廣野君。</p>
<p id="online_toc_3">食其言弟商，使將數千人從沛公西南略地。食其甞為說客，馳使諸侯。</p>
<p id="online_toc_4">漢三年秋，項羽擊漢，拔滎陽，漢兵遁保鞏。楚人聞韓信破趙，彭越數反梁地，則分兵救之。<span class="style7">師古曰：「救趙及梁。」</span>韓信方東擊齊，漢王數困滎陽、成皐，計欲捐成皐以東，屯鞏、雒以距楚。食其因曰：「臣聞之，知天之天者，王事可成；不知天之天者，王事不可成。王者以民為天，而民以食為天。夫敖倉，天下轉輸乆矣，臣聞其下乃有臧粟甚多。楚人拔滎陽，不堅守敖倉，迺引而東，令適卒分守成皐，<span class="style7">師古曰：「適讀曰謫。謫卒謂卒之有罪謫者，即所謂謫戍。」</span>此乃天所以資漢。方今楚易取而漢反卻，自奪便，<span class="style7">師古曰：「不圖進取，是為自奪便利也。卻音丘略反。」</span>臣竊以為過矣。且兩雄不俱立，楚漢乆相持不決，百姓騷動，海內搖蕩，農夫釋耒，紅女下機，<span class="style7">師古曰：「耒，手耕曲木也，音盧對反。紅讀曰工。」</span>天下之心未有所定也。願足下急復進兵，收取滎陽，據敖庾之粟，<span class="style7">師古曰：「敖庾即敖倉。」</span>塞成皐之險，杜太行之道，<span class="style7">師古曰：「太行，山名，在河內野王之北，上黨之南。行音胡剛反。」</span>距飛狐之口，<span class="style7">如淳曰：「上黨壺關也。」臣瓚曰：「飛狐在代郡西南。」師古曰：「瓚說是。壺關無飛狐之名。」</span>守白馬之津，以示諸侯形制之勢，<span class="style7">師古曰：「以地形而制服。」</span>則天下知所歸矣。方今燕、趙已定，唯齊未下。今田廣據千里之齊，田閒將二十萬之衆軍於歷城，諸田宗彊，負海岱，<span class="style7">師古曰：「負，背也。岱，泰山也。」</span>阻河濟，南近楚，齊人多變詐，足下雖遣數十萬師，未可以歲月破也。臣請得奉明詔說齊王使為漢而稱東藩。」上曰：「善。」</p>
<p id="online_toc_5">迺從其畫，復守敖倉，而使食其說齊王，曰：「王知天下之所歸乎？」曰：「不知也。」曰：「知天下之所歸，則齊國可得而有也；若不知天下之所歸，即齊國未可保也。」齊王曰：「天下何歸？」食其曰：「天下歸漢。」齊王曰：「先生何以言之？」曰：「漢王與項王戮力西面擊秦，約先入咸陽者王之，項王背約不與，而王之漢中。項王遷殺義帝，漢王起蜀漢之兵擊三秦，出關而責義帝之負處，收天下之兵，立諸侯之後。降城即以侯其將，得賂則以分其士，與天下同其利，豪英賢材皆樂為之用。諸侯之兵四面而至，蜀漢之粟方舩而下。<span class="style7">師古曰：「方，併也。」</span>項王有背約之名，殺義帝之負；於人之功無所記，於人之罪無所忘；<span class="style7">師古曰：「言項羽吝爵賞而念舊惡。」</span>戰勝而不得其賞，拔城而不得其封；非項氏莫得用事；<span class="style7">師古曰：「言唯任同姓之親。」</span>為人刻印，玩而不能授；<span class="style7">孟康曰：「刻斷無復廉鍔也。」臣瓚曰：「項羽吝於爵賞，玩惜侯印，不能以封人。」師古曰：「韓信傳作刓，此作玩，其義各通。孟說非也。」</span>攻城得賂，積財而不能賞。天下畔之，賢材怨之，而莫為之用。故天下之士歸於漢王，可坐而策也。夫漢王發蜀漢，定三秦；涉西河之外，援上黨之兵；<span class="style7">師古曰：「援，引也，音爰。」</span>下井陘，誅成安君；破北魏，<span class="style7">師古曰：「謂魏豹也。梁地旣有魏名，故謂此為北。」</span>舉三十二城：此黃帝之兵，非人之力，天之福也。今已據敖庾之粟，塞成皐之險，守白馬之津，杜太行之阸，距飛狐之口，天下後服者先亡矣。王疾下漢王，齊國杜稷可得而保也；不下漢王，危亡可立而待也。」田廣以為然，迺聽食其，罷歷下兵守戰備，與食其日縱酒。<span class="style7">師古曰：「日日縱意而飲酒。」</span></p>
<p id="online_toc_6">韓信聞食其馮軾下齊七十餘城，<span class="style7">師古曰：「馮讀曰憑。憑，據也。軾，車前橫板隆起者也。云憑軾者，言但安坐乘車而游說，不用兵衆。」</span>迺夜度兵平原襲齊。齊王田廣聞漢兵至，以為食其賣己，<span class="style7">師古曰：「言其與韓信通謀。」</span>迺亨食其，引兵走。</p>
<p id="online_toc_7">漢十二年，曲周侯酈商以丞相將兵擊黥布，有功。高祖舉功臣，思食其。食其子疥<span class="style7">師古曰：「疥音介。」</span>數將兵，上以其父故，封疥為高梁侯。後更食武陽，卒，子遂嗣。三世，侯平有罪，國除。</p>
<p id="online_toc_8">陸賈，楚人也。以客從高祖定天下，名有口辯，<span class="style7">師古曰：「時人皆謂其口辯。」</span>居左右，常使諸侯。</p>
<p id="online_toc_9">時中國初定，尉佗平南越，因王之。<span class="style7">師古曰：「佗音徒河反。」</span>高祖使賈賜佗印為南越王。賈至，尉佗魋結箕踞見賈。<span class="style7">服虔曰：「魋音椎，今兵士椎頭髻也。」師古曰：「結讀曰髻。椎髻者。一撮之髻，其形如椎。箕踞，謂伸其兩腳而坐。亦曰箕踞其形似箕。」</span>賈因說佗曰：「足下中國人，親戚昆弟墳墓在真定。今足下反天性，棄冠帶，<span class="style7">師古曰：「偝父母之國，無骨肉之恩，是反天性也。」</span>欲以區區之越與天子抗衡為敵國，<span class="style7">師古曰：「區區，小貌。」</span>禍且及身矣。夫秦失其正，<span class="style7">師古曰：「正亦政也。」</span>諸侯豪桀並起，唯漢王先入關，據咸陽。項籍背約，自立為西楚霸王，諸侯皆屬，可謂至彊矣。然漢王起巴蜀，鞭笞天下，劫諸侯，遂誅項羽。五年之間，海內平定，此非人力，天之所建也。天子聞君王王南越，而不助天下誅暴逆，將相欲移兵而誅王，天子憐百姓新勞苦，且休之，遣臣授君王印，剖符通使。君王宜郊迎，北面稱臣，<span class="style7">師古曰：「郊迎，謂出郊而迎。」</span>乃欲以新造未集之越<span class="style7">師古曰：「集猶成也。」</span>屈強於此。<span class="style7">師古曰：「屈音其勿反。屈強，謂不柔服也。」</span>漢誠聞之，掘燒君王先人冢墓，夷種宗族，<span class="style7">師古曰：「夷，平也，謂平除其種族。」</span>使一偏將將十萬衆臨越，即越殺王降漢，如反覆手耳。」<span class="style7">師古曰：「言其易。」</span></p>
<p id="online_toc_10">於是佗迺蹶然起坐，<span class="style7">師古曰：「蹶然，驚起之貌也，音厥。」</span>謝賈曰：「居蠻夷中乆，殊失禮義。」因問賈曰：「我孰與蕭何、曹參、韓信賢？」<span class="style7">師古曰：「與，如也。」</span>賈曰：「王似賢也。」復問曰：「我孰與皇帝賢？」賈曰：「皇帝起豐沛，討暴秦，誅彊楚，為天下興利除害，繼五帝三王之業，統天下，理中國。中國之人以億計，地方萬里，居天下之膏腴，人衆車輿，萬物殷富，政由一家，自天地剖判未始有也。<span class="style7">師古曰：「言自開闢以來未甞有也。」</span>今王衆不過數萬，皆蠻夷，崎嶇山海閒，<span class="style7">師古曰：「崎音丘宜反，嶇音區。」</span>譬如漢一郡，王何乃比於漢！」佗大笑曰：「吾不起中國，故王此。使我居中國，何遽不若漢？」<span class="style7">師古曰：「言有何迫促而不如漢也。遽音其庶反。」</span>迺大說賈，<span class="style7">師古曰：「說讀曰悅，謂愛悅之。」</span>留與飲數月。曰：「越中無足與語，至生來，令我日聞所不聞。」<span class="style7">師古曰：「言素所不聞者，日聞之。」</span>賜賈橐中裝直千金，<span class="style7">張晏曰：「珠玉之寶也。裝，裹也。」如淳曰：「明月珠之屬也。」師古曰：「有底曰囊，無底曰橐。言其寶物質輕而價重，可入囊橐以齎行，故曰橐中裝也。」</span>它送亦千金。<span class="style7">蘇林曰：「非橐中物，故曰它送也。」師古曰：「它猶餘也。」</span>賈卒拜佗為南越王，令稱臣奉漢約。歸報，高帝大說，<span class="style7">師古曰：「說讀曰悅。」</span>拜賈為太中大夫。</p>
<p id="online_toc_11">賈時時前說稱詩書。高帝罵之曰：「乃公居馬上得之，安事詩書！」賈曰：「馬上得之，寧可以馬上治乎？且湯武逆取而以順守之，文武並用，長乆之術也。昔者吳王夫差、智伯極武而亡；<span class="style7">師古曰：「夫差，吳王闔閭子也，好用兵，卒為越所滅。智伯，晉卿荀瑤也，貪而好勝，率韓、魏共攻趙襄子，襄子與韓、魏約，反而喪之。夫音扶。差音楚宜反。」</span>秦任刑法不變，卒滅趙氏。<span class="style7">鄭氏曰：「秦之先造父封於趙城，其後以為姓。」張晏曰：「雍襄王為質於趙，還為太子，遂稱趙氏。」師古曰：「據秦本紀，鄭說是。」</span>鄉使秦以并天下，行仁義，法先聖，陛下安得而有之？」<span class="style7">師古曰：「鄉讀曰嚮。安，焉也。」</span>高帝不懌，<span class="style7">師古曰：「懌，和樂也。」</span>有慙色，謂賈曰：「試為我著秦所以失天下，吾所以得之者，<span class="style7">師古曰：「著，明也，謂作書明言之。」</span>及古成敗之國。」賈凡著十二篇。每奏一篇，高帝未甞不稱善，左右呼萬歲，稱其書曰新語。<span class="style7">師古曰：「其書今見存。」</span></p>
<p id="online_toc_12">孝惠時，呂太后用事，欲王諸呂，畏大臣及有口者。<span class="style7">師古曰：「有口謂辯士。」</span>賈自度不能爭之，<span class="style7">師古曰：「度音徒各反。」</span>迺病免。以好畤田地善，往家焉。<span class="style7">師古曰：「好畤即今雍州好畤縣。」</span>有五男，乃出所使越橐中裝，賣千金，分其子，子二百金，令為生產。賈常乘安車駟馬，從歌鼓瑟侍者十人，寶劔直百金，謂其子曰：「與女約：過女，女給人馬酒食極欲，十日而更。<span class="style7">師古曰：「又改向一子處。」</span>所死家，得寶劔車騎侍從者。一歲中以往來過它客，率不過再過，<span class="style7">師古曰：「非徒至諸子所，又往來經過它處為賔客，率計一歲之中，每子不過再過至也。上過音工禾反。」</span>數擊鮮，毋乆溷女為也。」<span class="style7">服虔曰：「溷，辱也。吾常行，數擊新美食，不久辱汝也。」師古曰：「鮮謂新殺之肉也。溷，亂也。言我至之時，汝宜數數擊殺牲牢，與我鮮食，我不久住，亂累汝也。數音所角反。溷音下困反。」</span></p>
<p id="online_toc_13">呂太后時，王諸呂，諸呂擅權，欲劫少主，危劉氏。右丞相陳平患之，力不能爭，恐禍及己。平甞燕居深念。<span class="style7">師古曰：「念，思也。以國家不安，故靜居獨慮，思其方策。」</span>賈往，不請，直入坐，<span class="style7">師古曰：「言不因門人將命，而徑入自坐。」</span>陳平方念，不見賈。<span class="style7">師古曰：「思慮之際，故不覺賈至。」</span>賈曰：「何念深也？」平曰：「生揣我何念？」<span class="style7">孟康曰：「揣，度也。」韋昭曰：「揣音初委反。」</span>賈曰：「足下位為上相，食三萬戶侯，可謂極富貴無欲矣。然有憂念，不過患諸呂、少主耳。」陳平曰：「然。為之柰何？」賈曰：「天下安，注意相；天下危，注意將。將相和，則士豫附；<span class="style7">師古曰：「豫，素也。」</span>士豫附，天下雖有變，則權不分。權不分，為社稷計，在兩君掌握耳。臣常欲謂太尉絳侯，<span class="style7">師古曰：「謂者，與之言。」</span>絳侯與我戲，易吾言。<span class="style7">師古曰：「言絳侯與我相戲狎，輕易其言耳。」</span>君何不交驩太尉，深相結？」為陳平畫呂氏數事。平用其計，乃以五百金為絳侯壽，厚具樂飲太尉，<span class="style7">師古曰：「厚為共具，而與太尉樂飲。」</span>太尉亦報如之。兩人深相結，呂氏謀益壞。陳平乃以奴婢百人，車馬五十乘，錢五百萬，遺賈為食飲費。賈以此游漢廷公卿閒，<span class="style7">師古曰：「廷謂朝廷。」</span>名聲籍甚。<span class="style7">孟康曰：「言狼籍甚盛。」</span>及誅呂氏，立孝文，賈頗有力。</p>
<p id="online_toc_14">孝文即位，欲使人之南越，丞相平乃言賈為太中大夫，往使尉佗，去黃屋稱制，<span class="style7">師古曰：「黃屋，謂車上之蓋也。黃屋及稱制，皆天子之儀，故令去之。」</span>令比諸侯，皆如意指。語在南越傳。陸生竟以壽終。</p>
<p id="online_toc_15">朱建，楚人也。故甞為淮南王黥布相，有罪去，後復事布。布欲反時，問建，建諫止之。布不聽，聽梁父侯，遂反。<span class="style7">如淳曰：「遂者，布臣也。」臣瓚曰：「布用梁甫侯之計而遂反。」師古曰：「瓚說是也。」</span>漢旣誅布，聞建諫之，高祖賜建號平原君，家徙長安。</p>
<p id="online_toc_16">為人辯有口，刻廉剛直，行不苟合，義不取容。辟陽侯行不正，得幸呂太后，<span class="style7">師古曰：「審食其。」</span>欲知建，<span class="style7">師古曰：「欲與相知。」</span>建不肯見。及建母死，貧未有以發喪，方假貣服具。<span class="style7">師古曰：「貣音土得反。」</span>陸賈素與建善，乃見辟陽侯，賀曰：「平原君母死。」辟陽侯曰：「平原君母死，何乃賀我？」陸生曰：「前日君侯欲知平原君，平原君義不知君，以其母故。<span class="style7">張晏曰：「相知當同恤災危，以母在，故義不知君也。」</span>今其母死，君誠厚送喪，則彼為君死矣。」辟陽侯迺奉百金裞，<span class="style7">師古曰：「贈終者之衣被曰裞。言以百金為衣被之具。裞音式芮反，其字從衣。」</span>列侯貴人以辟陽侯故，往賻凡五百金。<span class="style7">師古曰：「布帛曰賻。」</span></p>
<p id="online_toc_17">乆之，人或毀辟陽侯，惠帝大怒，下吏，欲誅之。太后慙，不可言。<span class="style7">師古曰：「不可自言之。」</span>大臣多害辟陽侯行，欲遂誅之。辟陽侯困急，使人欲見建。建辭曰：「獄急，不敢見君。」建乃求見孝惠幸臣閎籍孺，<span class="style7">師古曰：「佞幸傳云高祖時則有籍孺，孝惠有閎孺，斯則二人皆名為孺，而姓各別。今此云閎籍孺，誤剩籍字，後人所妄加耳。」</span>說曰：「君所以得幸帝，天下莫不聞。<span class="style7">師古曰：「言不以材德進。」</span>今辟陽侯幸太后而下吏，<span class="style7">師古曰：「下音胡嫁反。它皆類此。」</span>道路皆言君讒，欲殺之。今日辟陽侯誅，旦日太后含怒，亦誅君。君何不肉袒為辟陽侯言帝？<span class="style7">師古曰：「肉袒，謂脫其衣袖而見肉。肉袒者，自挫辱之甚，兾見哀憐。」</span>帝聽君出辟陽侯，太后大驩。兩主俱幸君，君富貴益倍矣。」於是閎籍孺大恐，從其計，言帝，帝果出辟陽侯。辟陽侯之囚，欲見建，建不見，辟陽侯以為背之，大怒。及其成功出之，大驚。</p>
<p id="online_toc_18">呂太后崩，大臣誅諸呂，辟陽侯於諸呂至深，<span class="style7">如淳曰：「辟陽侯與諸呂相親信，為罪宜誅者至深也。」師古曰：「直言辟陽侯與諸呂相知，情義至深重耳。如說非也。」</span>卒不誅。計畫所以全者，皆陸生、平原君之力也。</p>
<p id="online_toc_19">孝文時，淮南厲王殺辟陽侯，以黨諸呂故。孝文聞其客朱建為其策，使吏捕欲治。聞吏至門，建欲自殺。諸子及吏皆曰：「事未可知，何自殺為？」建曰：「我死禍絕，不及乃身矣。」<span class="style7">師古曰：「乃，汝也。」</span>遂自剄。文帝聞而惜之，曰：「吾無殺建意也。」迺召其子，拜為中大夫。使匈奴，單于無禮，罵單于，遂死匈奴中。</p>
<p id="online_toc_20">婁敬，齊人也。漢五年，戍隴西，過雒陽，高帝在焉。敬脫輓輅，<span class="style7">蘇林曰：「輅音凍𠗂之𠗂。一木橫遮車前，二人挽之，一人推之。」孟康曰：「輅音胡格反。」師古曰：「二音同聲也。」</span>見齊人虞將軍曰：「臣願見上言便宜。」虞將軍欲與鮮衣，敬曰：「臣衣帛，衣帛見，<span class="style7">師古曰：「衣，著也。帛謂繒也。」</span>衣褐，衣褐見，<span class="style7">師古曰：「此褐謂織毛布之衣。」</span>不敢易衣。」虞將軍入言上，上召見，賜食。</p>
<p id="online_toc_21">已而問敬，敬說曰：「陛下都雒陽，豈欲與周室比隆哉？」上曰：「然。」敬曰：「陛下取天下與周異。周之先自后稷，堯封之邰，<span class="style7">師古曰：「邰，邑名也，即今武功故城是其處，音吐材反。」</span>積德絫善十餘世。<span class="style7">師古曰：「絫，古累字。」</span>公劉避桀居豳。大王以狄伐故，去豳，杖馬箠去居岐，<span class="style7">師古曰：「箠，馬策也。杖謂柱之也。云杖馬箠者，以示無所攜持也。箠音止繠反。」</span>國人爭歸之。及文王為西伯，斷虞芮訟，<span class="style7">文穎曰：「二國爭田，見文王之德而自和也。」師古曰：「虞，今虞州是也。芮，今芮城縣是也。」</span>始受命，呂望、伯夷自海濵來歸之。<span class="style7">師古曰：「濵，涯也，音賔，又音頻。」</span>武王伐紂，不期而會孟津上八百諸侯，遂滅殷。成王即位，周公之屬傅相焉，迺營成周都雒，以為此天下中，<span class="style7">師古曰：「中音竹仲反。」</span>諸侯四方納貢職，道里鈞矣，有德則易以王，無德則易以亡。凡居此者，欲令務以德致人，不欲阻險，令後世驕奢以虐民也。及周之衰，分而為二，<span class="style7">師古曰：「謂東周君、西周君。」</span>天下莫朝周，周不能制。非德薄，形勢弱也。今陛下起豐沛，收卒三千人，以之徑往，卷蜀漢，定三秦，與項籍戰滎陽，大戰七十，小戰四十，使天下之民肝腦塗地，父子暴骸中野，不可勝數，哭泣之聲不絕，傷夷者未起，<span class="style7">師古曰：「夷，創也，音痍。」</span>而欲比隆成康之時，臣竊以為不侔矣。<span class="style7">師古曰：「侔，等也。」</span>且夫秦地被山帶河，四塞以為固，卒然有急，百萬之衆可具。<span class="style7">師古曰：「卒讀曰猝。」</span>因秦之故，資甚美膏腴之地，此所謂天府。<span class="style7">師古曰：「府，聚也，萬物所聚。」</span>陛下入關而都之，山東雖亂，秦故地可全而有也。夫與人鬬，不搤其亢，拊其背，未能全勝。<span class="style7">張晏曰：「亢，喉嚨也。」師古曰：「搤與扼同，謂捉持之也。亢音岡，又音下郎反。」</span>今陛下入關而都，按秦之故，此亦搤天下之亢而拊其背也。」</p>
<p id="online_toc_22">高帝問羣臣，羣臣皆山東人，爭言周王數百年，秦二世則亡，不如都周。上疑未能決。及留侯明言入關便，即日駕西都關中。</p>
<p id="online_toc_23">於是上曰：「本言都秦地者婁敬，婁者劉也。」賜姓劉氏，拜為郎中，號曰奉春君。<span class="style7">張晏曰：「春，歲之始，以其首勸都關中。」</span></p>
<p id="online_toc_24">漢七年，韓王信反，高帝自往擊。至晉陽，聞信與匈欲擊漢，上大怒，使人使匈奴。匈奴匿其壯士肥牛馬，<span class="style7">師古曰：「匿，藏也。」</span>徒見其老弱及羸畜。使者十輩來，皆言匈奴易擊。上使劉敬復往使匈奴，還報曰：「兩國相擊，此宜夸矜見所長。<span class="style7">師古曰：「見，示也。」</span>今臣往，徒見羸胔老弱，<span class="style7">師古曰：「胔音漬，謂死者之肉也。一說胔讀曰瘠。瘠，瘦也。」</span>此必欲見短，伏竒兵以爭利。愚以為匈奴不可擊也。」是時漢兵以踰句注三十餘萬衆，<span class="style7">師古曰：「句注，山名，在鴈門。」</span>兵已業行。上怒，罵敬曰：「齊虜！以舌得官，迺今妄言沮吾軍。」<span class="style7">師古曰：「沮謂止壞也，音材汝反。」</span>械繫敬廣武。<span class="style7">師古曰：「械謂桎梏也。廣武，縣名，屬鴈門。」</span>遂往，至平城，匈奴果出竒兵圍高帝白登，七日然後得解。高帝至廣武，赦敬，曰：「吾不用公言，以困平城。吾已斬先使十軰言可擊者矣。」迺封敬二千戶，為關內侯，號建信侯。</p>
<p id="online_toc_25">高帝罷平城歸，韓王信亡入胡。當是時，冒頓單于兵彊，控弦四十萬騎，<span class="style7">師古曰：「控，引也，謂皆引弓也，音口弄反。」</span>數苦北邊。上患之，問敬。敬曰：「天下初定，士卒罷於兵革，<span class="style7">師古曰：「罷讀曰疲。」</span>未可以武服也。冒頓殺父代立，妻羣母，以力為威，未可以仁義說也。獨可以計乆遠子孫為臣耳，然陛下恐不能為。」上曰：「誠可，何為不能！顧為柰何？」<span class="style7">師古曰：「顧，思念也。」</span>敬曰：「陛下誠能以適長公主妻單于，<span class="style7">師古曰：「適讀曰嫡，謂皇后所生。」</span>厚奉遺之，彼知漢女送厚，蠻夷必慕，以為閼氏，生子必為太子，代單于。何者？貪漢重幣。陛下以歲時漢所餘彼所鮮數問遺，<span class="style7">師古曰：「鮮，少也。問遺，謂餉饋之也。鮮音息善反。遺音弋季反。」</span>使辯士風諭以禮節。<span class="style7">師古曰：「風讀曰諷。」</span>冒頓在，固為子壻；死，外孫為單于。豈曾聞孫敢與大父亢禮哉？可毋戰以漸臣也。若陛下不能遣長公主，而令宗室及後宮詐稱公主，彼亦知不肯貴近，無益也。」<span class="style7">師古曰：「近音其靳反。」</span>高帝曰：「善。」欲遣長公主。呂后泣曰：「妾唯以一太子、一女，<span class="style7">師古曰：「言唯以此自慰。」</span>柰何棄之匈奴！」上竟不能遣長公主，而取家人子為公主，妻單于。<span class="style7">師古曰：「於外庶人之家取女而名之為公主。」</span>使敬往結和親約。</p>
<p id="online_toc_26">敬從匈奴來，因言「匈奴河南白羊、樓煩王，<span class="style7">張晏曰：「白羊，匈奴國名也。」</span>去長安近者七百里，輕騎一日一夕可以至。<span class="style7">師古曰：「言匈奴欲來為寇者。」</span>秦中新破，<span class="style7">師古曰：「秦中謂關中，故秦地也。新破，謂經兵革之後未殷實。」</span>少民，地肥饒，可益實。夫諸侯初起時，非齊諸田，楚昭、屈、景莫與。<span class="style7">師古曰：「皆二國之王族。」</span>今陛下雖都關中，實少人。北近胡寇，東有六國彊族，一日有變，陛下亦未得安枕而卧也。臣願陛下徙齊諸田，楚昭、屈、景，燕、趙、韓、魏後，及豪桀名家，且實關中。無事，可以備胡；諸侯有變，亦足率以東伐。此彊本弱末之術也。」上曰：「善。」乃使劉敬徙所言關中十餘萬口。<span class="style7">師古曰：「今高陵、櫟陽諸田，華陰、好畤諸景，及三輔諸屈、諸懷尚多，皆此時所徙。」</span></p>
<p id="online_toc_27">叔孫通，薛人也。<span class="style7">晉灼曰：「楚漢春秋名何。」師古曰：「薛，縣名，屬魯國。」</span>秦時以文學徵，待詔博士。<span class="style7">師古曰：「於博士中待詔。」</span>數歲，陳勝起，二世召博士諸儒生問曰：「楚戍卒攻蘄入陳，於公何如？」博士諸生三十餘人前曰：「人臣無將，將則反，罪死無赦。<span class="style7">臣瓚曰：「將謂為逆亂也。」師古曰：「將有其意。」</span>願陛下急發兵擊之。」二世怒，作色。<span class="style7">師古曰：「不許其言陳勝為反。作色，謂變動其色。」</span>通前曰：「諸生言皆非。夫天下為一家，毀郡縣城，鑠其兵，視天下弗復用。<span class="style7">師古曰：「鑠，銷也。視讀曰示。」</span>且明主在上，法令具於下，吏人人奉職，四方輻輳，<span class="style7">師古曰：「輳，聚也，言如車輻之聚於轂也。字或作湊，並音千豆反。」</span>安有反者！此特羣盜鼠竊狗盜，<span class="style7">師古曰：「如鼠之竊，如狗之盜。」</span>何足置齒牙閒哉？郡守尉今捕誅，何足憂？」二世喜，盡問諸生，諸生或言反，或言盜。於是二世令御史按諸生言反者下吏，非所宜言。諸生言盜者皆罷之。乃賜通帛二十疋，衣一襲，<span class="style7">師古曰：「一襲，上下皆具也，今人呼為一副也。」</span>拜為博士。通已出，反舍，<span class="style7">師古曰：「還其所居也。」</span>諸生曰：「生何言之諛也？」通曰：「公不知，我幾不免虎口！」<span class="style7">師古曰：「幾音鉅依反。」</span>迺亡去之薛，薛已降楚矣。</p>
<p id="online_toc_28">及項梁之薛，通從之。敗定陶，從懷王。懷王為義帝，徙長沙，通留事項王。漢二年，漢王從五諸侯入彭城，通降漢王。</p>
<p id="online_toc_29">通儒服，漢王憎之，迺變其服，服短衣，楚製。<span class="style7">師古曰：「製謂裁衣之形製。」</span>漢王喜。</p>
<p id="online_toc_30">通之降漢，從弟子百餘人，然無所進，剸言諸故羣盜壯士進之。<span class="style7">師古曰：「剸與專同，又音之兖反。此則言專聲之急上者耳。」</span>弟子皆曰：「事先生數年，幸得從降漢，今不進臣等，剸言大猾，<span class="style7">師古曰：「狡猾之人。」</span>何也？」通迺謂曰：「漢王方蒙矢石爭天下，<span class="style7">師古曰：「蒙猶被也，冒也。」</span>諸生寧能鬬乎？故先言斬將搴旗之士。<span class="style7">師古曰：「搴，拔取，音騫。」</span>諸生且待我，我不忘矣。」漢王拜通為博士，号稷嗣君。<span class="style7">張晏曰：「后稷佐唐，欲令復如之。」</span></p>
<p id="online_toc_31">漢王已并天下，諸侯共尊為皇帝於定陶，通就其儀號。<span class="style7">師古曰：「就，成也。」</span>高帝悉去秦儀法，為簡易。羣臣飲爭功，醉或妄呼，<span class="style7">師古曰：「呼音火故反。」</span>拔劔擊柱，上患之。通知上益饜之，說上曰：「夫儒者難與進取，可與守成。臣願徵魯諸生，與臣弟子共起朝儀。」高帝曰：「得無難乎？」通曰：「五帝異樂，三王不同禮。禮者，因時世人情為之節文者也。故夏、殷、周禮所因損益可知者，謂不相復也。<span class="style7">師古曰：「復，重也，因也，音扶目反。」</span>臣願頗采古禮與秦儀雜就之。」上曰：「可試為之，令易知，度吾所能行為之。」<span class="style7">師古曰：「度音徒各反。」</span></p>
<p id="online_toc_32">於是通使徵魯諸生三十餘人。<span class="style7">師古曰：「通為使者，而徵諸生。」</span>魯有兩生不肯行，曰：「公所事者且十主，皆面諛親貴。今天下初定，死者未葬，傷者未起，又欲起禮樂。禮樂所由起，百年積德而後可興也。<span class="style7">師古曰：「言行德敎百年，然後可定禮樂也。」</span>吾不忍為公所為。公所為不合古，吾不行。公往矣，毋汚我！」通笑曰：「若真鄙儒，不知時變。」<span class="style7">師古曰：「若，汝也。鄙，言不通。」</span></p>
<p id="online_toc_33">遂與所徵三十人西，<span class="style7">師古曰：「西入關。」</span>及上左右為學者<span class="style7">師古曰：「左右，謂近臣也。為學，謂素有學術。」</span>與其弟子百餘人為緜蕞野外。<span class="style7">應劭曰：「立竹及茅索營之，習禮儀其中也。」如淳曰：「謂以茅翦樹地，為纂位尊卑之次也。春秋傳曰『置茅蕝』。」師古曰：「蕞與蕝同，並音子悅反。如說是。」</span>習之月餘，通曰：「上可試觀。」上使行禮，曰：「吾能為此。」迺令羣臣習肄，<span class="style7">師古曰：「肄亦習也，音弋二反。」</span>會十月。</p>
<p id="online_toc_34">漢七年，長樂宮成，諸侯羣臣朝十月。<span class="style7">師古曰：「適會七年十月，而長樂宮新成也。漢時尚以十月為正月，故行朝歲之禮，史家追書十月。」</span>儀：<span class="style7">師古曰：「欲敘其下儀法，先言儀如此也。」</span>先平明，<span class="style7">師古曰：「未平明之前。」</span>謁者治禮，引以次入殿門，廷中陳車騎戍卒衞官，設兵，張旗志。<span class="style7">師古曰：「志與幟同，音式餌反。」</span>傳曰「趨」。<span class="style7">師古曰：「傳聲敎入者皆令趨，謂疾行為敬也。」</span>殿下郎中俠陛，陛數百人。<span class="style7">師古曰：「俠與挾同。挾其兩旁，每陛皆數百人也。」</span>功臣列侯諸將軍軍吏以次陳西方，東鄉；文官丞相以下陳東方，西鄉。<span class="style7">師古曰：「鄉皆讀曰嚮。」</span>大行設九賔，臚句傳。<span class="style7">蘇林曰：「上傳語告下為臚，下告上為句也。」韋昭曰：「大行掌賔客之禮，今之鴻臚也。九賔則周禮九儀也。謂公、侯、伯、子、男、孤、卿、大夫、士也。」師古曰：「臚音廬。」</span>於是皇帝輦出房，百官執戟傳警，<span class="style7">師古曰：「傳聲而唱警。」</span>引諸侯王以下至吏六百石以次奉賀。自諸侯王以下莫不震恐肅敬。至禮畢，盡伏，置法酒。<span class="style7">師古曰：「法酒者，猶言禮酌，謂不飲之至醉。」</span>諸侍坐殿上皆伏抑首，<span class="style7">師古曰：「抑，屈也。謂依禮法不敢平坐而視。」</span>以尊卑次起上壽。觴九行，謁者言「罷酒」。御史執法舉不如儀者輒引去。竟朝置酒，無敢讙譁失禮者。於是高帝曰：「吾迺今日知為皇帝之貴也。」拜通為奉常，<span class="style7">師古曰：「解在百官公卿表。後改為太常也。」</span>賜金五百斤。</p>
<p id="online_toc_35">通因進曰：「諸弟子儒生隨臣乆矣，與共為儀，願陛下官之。」高帝悉以為郎。通出，皆以五百金賜諸生。諸生迺喜曰：「叔孫生聖人，知當世務。」</p>
<p id="online_toc_36">九年，高帝徙通為太子太傅。十二年，高帝欲以趙王如意易太子，通諫曰：「昔者晉獻公以驪姬故，廢太子，立奚齊，晉國亂者數十年，為天下笑。秦以不早定扶蘇，胡亥詐立，自使滅祀，此陛下所親見。今太子仁孝，天下皆聞之；呂后與陛下攻苦食啖，<span class="style7">如淳曰：「食無菜茹為啖。」師古曰：「啖當作淡。淡謂無味之食也。言共攻擊勤苦之事，而食無味之食也。淡音大敢反。」</span>其可背哉！陛下必欲廢適而立少，<span class="style7">師古曰：「適讀曰嫡。」</span>臣願先伏誅，以頸血汙地。」高帝曰：「公罷矣，吾特戲耳。」<span class="style7">師古曰：「特，但也。」</span>通曰：「太子天下本，本壹搖天下震動，柰何以天下戲！」高帝曰：「吾聽公。」及上置酒，見留侯所招客從太子入見，上遂無易太子志矣。</p>
<p id="online_toc_37">高帝崩，孝惠即位，迺謂通曰：「先帝園陵寢廟，羣臣莫習。」徙通為奉常，<span class="style7">師古曰：「又重為之也。」</span>定宗廟儀法。及稍定漢諸儀法，皆通所論著也。惠帝為東朝長樂宮，<span class="style7">孟康曰：「朝太后於長樂宮。」</span>及閒往，<span class="style7">師古曰：「非大朝時，中間小謁見。」</span>數蹕煩民，<span class="style7">孟康曰：「妨其往來也。」</span>作復道，方築武庫南，<span class="style7">如淳曰：「作復道，方始築武庫南也。」師古曰：「復音方目反。」</span>通奏事，因請間，<span class="style7">師古曰：「請空隙之時，不欲對衆言之。」</span>曰：「陛下何自築復道高帝寢，衣冠月出游高廟？<span class="style7">服虔曰：「持高廟中衣，月旦以游於衆廟，已而復之。」應劭曰：「月旦出高帝衣冠，備法駕，名曰游衣冠。」如淳曰：「高祖之衣冠藏在宮中之寢，三月出游，其道正值今之所作復道下，故言乘宗廟道上行也。」晉灼曰：「黃圖高廟在長安城門街東，寢在桂宮北。服言衣藏於廟中，如言宮中，皆非也。」師古曰：「諸家之說皆未允也。謂從高帝陵寢出衣冠，游於高廟，每月一為之，漢制則然。而後之學者不曉其意，謂以月出之時而夜游衣冠，失之遠也。」</span>子孫柰何乘宗廟道上行哉！」惠帝懼，曰：「急壞之。」通曰：「人主無過舉。<span class="style7">師古曰：「舉事不當有過失。」</span>今已作，百姓皆知之矣。願陛下為原廟渭北，<span class="style7">師古曰：「原，重也。先以有廟，今更立之，故云重也。」</span>衣冠月出游之，益廣宗廟，大孝之本。」上乃詔有司立原廟。</p>
<p id="online_toc_38">惠帝常出游離宮，通曰：「古者有春甞菓，方今櫻桃孰，可獻，<span class="style7">師古曰：「禮記曰『仲春之月，羞以含桃，先薦寢廟』，即此櫻桃也。今所謂朱櫻者是也。櫻音於耕反。」</span>願陛下出，因取櫻桃獻宗廟。」上許之。諸菓獻由此興。</p>
<p id="online_toc_39">贊曰：高祖以征伐定天下，而縉紳之徒騁其知辯，<span class="style7">師古曰：「縉紳，儒者之服也，解在郊祀志。」</span>並成大業。語曰「廊廟之材非一木之枝，帝王之功非一士之略」，<span class="style7">師古曰：「此語本出慎子。」</span>信哉！劉敬脫輓輅而建金城之安，叔孫通舍枹鼓而立一王之儀，<span class="style7">師古曰：「枹者鼓椎，所以擊鼓也。舍枹鼓者，言新罷戰陣之事，別創漢代之禮，故云一王之儀也。枹音桴，其字從木。」</span>遇其時也。酈生自匿監門，待主然後出，猶不免鼎鑊。<span class="style7">師古曰：「鼎大而無足曰鑊，音胡郭反。」</span>朱建始名廉直，旣距辟陽，不終其節，亦以喪身。陸賈位止大夫，致仕諸呂，<span class="style7">師古曰：「以諸呂僭差，託病歸家。」</span>不受憂責，從容平、勃之閒，<span class="style7">師古曰：「謂和輯陳平、周勃以安漢朝也。從音七容反。」</span>附會將相以彊社稷，身名俱榮，其最優乎！</p>
<hr/>
</div>
<!-- end .main --></div>
<!-- end #main --></div>
</div>
</body></html>