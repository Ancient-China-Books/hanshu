<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><!--[endif]__--><!--[if IE 7]>    <html class="ie7 oldie"> <![endif]--><!--[if IE 8]>    <html class="ie8 oldie"> <![endif]--><!--[if gt IE 8]><!--><head>
<!--<![endif]-->


<meta content="width=device-width, initial-scale=1" name="viewport"/>
<title id="toc_1">二十四史-漢書-卷四十七‧文三王傳第十七 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>


<!-- 
若要深入了解檔案頂端 html 標籤周圍的條件式註解:
paulirish.com/2008/conditional-stylesheets-vs-css-hacks-answer-neither/

如果您使用自訂的 Modernizr 組建 (http://www.modernizr.com/)，請執行下列動作:
* 在這裡將連結插入您的 js
* 將下列連結移至 html5shiv
* 將「no-js」類別新增至頂端的 html 標籤
* 如果您在 Modernizr 組建中包含 MQ Polyfill，也可以將連結移至 respond.min.js 
-->
<!--[if lt IE 9]>
<script src="//html5shiv.googlecode.com/svn/trunk/html5.js"></script>
<![endif]-->


</head>
<body>

<div class="gridContainer clearfix">

<div id="Main"><div class="main">
 <div class="feature">
　　<span class="style9">卷四十七 ‧ 文三王傳第十七</span>
<hr/>
<p>孝文皇帝四男：竇皇后生孝景帝、梁孝王武，諸姬生代孝王參、梁懷王揖。<span class="style7">師古曰：「不得其姓氏，故曰諸姬，言在諸姬之列者也。解在高五王傳。」</span></p>
<p>梁孝王武以孝文二年與太原王參、梁王揖同日立。武為代王，四年徙為淮陽王，十二年徙梁，自初王通歷已十一年矣。<span class="style7">師古曰：「揔數其為王之年。」</span></p>
<p>孝王十四年，入朝。十七年，十八年，比年入朝，留。<span class="style7">師古曰：「比，頻也。留謂留在京師。」</span>其明年，乃之國。二十一年，入朝。二十二年，文帝崩。二十四年，入朝。二十五年，復入朝。是時，上未置太子，與孝王宴飲，從容言曰：<span class="style7">師古曰：「從音千容反。」</span>「千秋萬歲後傳於王。」王辭謝。雖知非至言，然心內喜。太后亦然。</p>
<p>其春，吳、楚、齊、趙七國反，先擊梁棘壁，<span class="style7">文穎曰：「地名。」</span>殺數萬人。梁王城守睢陽，<span class="style7">師古曰：「據睢陽城而自守。」</span>而使韓安國、張羽等為將軍以距吳、楚。吳、楚以梁為限，不敢過而西，與太尉亞夫等相距三月。吳、楚破，而梁所殺虜略與漢中分。<span class="style7">孟康曰：「梁所虜吳、楚之捷略與漢同。」</span></p>
<p>明年，漢立太子。梁最親，有功，又為大國，居天下膏腴地，北界泰山，西至高陽，<span class="style7">蘇林曰：「陳留北縣。」</span>四十餘城，多大縣。孝王，太后少子，愛之，賞賜不可勝道。<span class="style7">師古曰：「道謂言。」</span>於是孝王築東苑，方三百餘里，廣睢陽城七十里，<span class="style7">師古曰：「更廣大之也。晉太康地記云城方十三里，梁孝王築之。鼓倡節杵而後下和之者稱睢陽曲，今踵以為故。今之樂家睢陽曲是其遺音。」</span>大治宮室，為復道，自宮連屬於平臺三十餘里。<span class="style7">如淳曰：「平臺在大梁東北，離宮所在也。」晉灼曰：「或說在城中東北角。」師古曰：「今其城東二十里所有故臺基，其處寬博，土俗云平臺也。復音方目反。」</span>得賜天子旌旗，從千乘萬騎，出稱警，入言䟆，<span class="style7">師古曰：「警者，戒肅也。䟆，止行人也。言出入者，互文耳。出亦有䟆。漢儀注皇帝輦動，左右侍帷幄者稱警，出殿則傳蹕，止人清道也。」</span>儗於天子。<span class="style7">師古曰：「儗，比也，音擬。」</span>招延四方豪桀，自山東游士莫不至：齊人羊勝、公孫詭、鄒陽之屬。<span class="style7">師古曰：「言皆游梁。」</span>公孫詭多竒邪計，初見日，王賜千金，官至中尉，號曰公孫將軍。多作兵弩弓數十萬，而府庫金錢且百鉅萬，<span class="style7">師古曰：「鉅萬，百萬也。有百萬者，言凡百也。」</span>珠玉寶器多於京師。</p>
<p>二十九年十月，孝王入朝。景帝使使持乘輿駟，迎梁王於關下。<span class="style7">鄧展曰：「但持駟馬往也。」臣瓚曰：「稱乘輿駟，則車馬皆往。言四，不駕六馬耳。天子副車駕四馬。」師古曰：「輿即車也。瓚說是。」</span>旣朝，上疏，因留。以太后故，入則侍帝同輦，出則同車遊獵上林中。梁之侍中、郎、謁者著引籍出入天子殿門，<span class="style7">師古曰：「著音竹略反。」</span>與漢宦官亡異。</p>
<p>十一月，上廢栗太子，太后心欲以梁王為嗣。大臣及爰盎等有所關說於帝，太后議格，<span class="style7">服虔曰：「格音格鬬。」張晏曰：「止也。」蘇林曰：「音閣。」師古曰：「蘇音、張說是。」</span>孝王不敢復言太后以嗣事。<span class="style7">師古曰：「不敢更以此事言於太后。」</span>事祕，世莫知，迺辭歸國。</p>
<p>其夏，上立膠東王為太子。梁王怨爰盎及議臣，迺與羊勝、公孫詭之屬謀，陰使人刺殺爰盎及他議臣十餘人。賊未得也。於是天子意梁，<span class="style7">師古曰：「意，疑也。」</span>逐賊，果梁使之。遣使冠蓋相望於道，覆案梁事。捕公孫詭、羊勝，皆匿王後宮。使者責二千石急，梁相軒丘豹<span class="style7">師古曰：「姓軒丘，名豹。」</span>及內史安國<span class="style7">師古曰：「即韓安國。」</span>皆泣諫王，王迺令勝、詭皆自殺，出之。上由此怨望於梁王。<span class="style7">師古曰：「望謂責而怨之。」</span>梁王恐，迺使韓安國因長公主謝罪太后，然後得釋。</p>
<p>上怒稍解，因上書請朝。旣至關，茅蘭說王，<span class="style7">服虔曰：「茅蘭，孝王大夫也。」</span>使乘布車，<span class="style7">張晏曰：「布車降服，自比喪人也。」</span>從兩騎入，匿於長公主園。漢使迎王，王已入關，車騎盡居外，外不知王處。太后泣曰：「帝殺吾子！」帝憂恐。於是梁王伏斧質，之闕下謝罪。然後太后、帝皆大喜，相與泣，復如故。悉召王從官入關。然帝益踈王，不與同車輦矣。</p>
<p>三十五年冬，復入朝。上疏欲留，上弗許。歸國，意忽忽不樂。北獵梁山，有獻牛，足上出背上，孝王惡之。六月中，病熱，六日薨。<span class="style7">張晏曰：「足當處下，所以輔身也。今出背上，象孝王背朝而干上也。北者，陰也，又在梁山，明為梁也。牛者，丑之畜，衝在六月。北方數六，故六月六日王薨也。」</span></p>
<p>孝王慈孝，每聞太后病，口不能食，常欲留長安侍太后。太后亦愛之。及聞孝王死，竇太后泣極哀，不食，曰：「帝果殺吾子！」帝哀懼，不知所為。與長公主計之，迺分梁為五國，盡立孝王男五人為王，女五人皆令食湯沐邑。奏之太后，太后迺說，為帝壹餐。<span class="style7">師古曰：「說讀曰悅。餐，古湌字。」</span></p>
<p>孝王未死時，財以鉅萬計，不可勝數。及死，藏府餘黃金尚四十餘萬斤，他財物稱是。</p>
<p>代孝王參初立為太原王。四年，代王武徙為淮陽王，而參徙為代王，復并得太原，都晉陽如故。<span class="style7">師古曰：「如文帝在代時。」</span>五年一朝，凡三朝。十七年薨，子共王登嗣。<span class="style7">師古曰：「共讀曰恭。」</span>二十九年薨，子義嗣。元鼎中，漢廣關，以常山為阻，<span class="style7">師古曰：「依山以為關。」</span>徙代王於清河，是為剛王。并前在代凡立四十年薨，子頃王湯嗣。二十四年薨，子年嗣。</p>
<p>地節中，兾州刺史林奏年為太子時與女弟則私通。及年立為王後，則懷年子，其壻使勿舉。<span class="style7">師古曰：「不養也。」</span>則曰：「自來殺之。」壻怒曰：「為王生子，自令王家養之。」則送兒頃太后所。<span class="style7">師古曰：「頃王之后，年之太后，故曰頃太后。」</span>相聞知，禁止則，令不得入宮。<span class="style7">師古曰：「相者，王之相。」</span>年使從季父往來送迎則，<span class="style7">師古曰：「宗室諸從也。」</span>連年不絕。有司奏年淫亂，年坐廢為庶人，徙房陵，與湯沐邑百戶。立三年，國除。</p>
<p>元始二年，新都侯王莽興滅繼絕，白太皇太后，立年弟子如意為廣宗王，奉代孝王後。莽篡位，國絕。</p>
<p>梁懷王揖，文帝少子也。好詩書，帝愛之，異於他子。五年一朝，凡再入朝。因墮馬死，立十年薨。無子，國除。明年，梁孝王武徙王梁。</p>
<p>梁孝王子五人為王。太子買為梁共王，<span class="style7">師古曰：「共讀曰恭。」</span>次子明為濟川王，彭離為濟東王，定為山陽王，不識為濟陰王，皆以孝景中六年同日立。</p>
<p>梁共王買立七年薨，子平王襄嗣。</p>
<p>濟川王明以垣邑侯立。七年，坐射殺其中尉，有司請誅，武帝弗忍，廢為庶人，遷房陵，國除。</p>
<p>濟東王彭離立二十九年。彭離驕悍，<span class="style7">師古曰：「悍，勇也。」</span>昏莫私與其奴亡命少年數十人行剽，<span class="style7">師古曰：「剽，劫也，音頻妙反。」</span>殺人取財物以為好。<span class="style7">如淳曰：「以是為好喜之事也。」師古曰：「好音呼到反。」</span>所殺發覺者百餘人，國皆知之，莫敢夜行。所殺者子上書告言，有司請誅，武帝弗忍，廢為庶人，徙上庸，國除，為大河郡。</p>
<p>山陽哀王定立九年薨。亡子，國除。</p>
<p>濟陰哀王不識立一年薨。亡子，國除。</p>
<p>孝王支子四王，皆絕於身。<span class="style7">師古曰：「支子，謂非正嫡也。」</span></p>
<p>梁平王襄，母曰陳太后。共王母曰李太后。李太后，親平王之大母也。<span class="style7">師古曰：「大母，祖母也。共王即李太后所生，故云親祖母也。」</span>而平王之后曰任后，任后甚有寵於襄。</p>
<p>初，孝王有𦉩尊，<span class="style7">應劭曰：「詩云『酌彼金𦉩』。𦉩，畫雲雷之象，以金飾之也。」鄭氏曰：「上蓋刻為山雲雷之象。」師古曰：「鄭說是也。𦉩，古雷字。」</span>直千金，戒後世善寶之，毋得以與人。<span class="style7">師古曰：「寶謂愛守也。」</span>任后聞而欲得之。李太后曰：「先王有命，毋得以尊與人。他物雖百鉅萬，猶自恣。」任后絕欲得之。王襄直使人開府取尊賜任后，又王及母陳太后事李太后多不順。有漢使者來，李太后欲自言，王使謁者中郎胡等遮止，閉門。李太后與爭門，措指，<span class="style7">晉灼曰：「許慎云『措，置』。字借以為笮耳。」師古曰：「音壯客反，謂為門扉所笮。」</span>太后啼謼，<span class="style7">師古曰：「謼音火故反。」</span>不得見漢使者。李太后亦私與食官長及郎尹霸等姦亂，王與任后以此使人風止李太后。<span class="style7">師古曰：「風讀曰諷。止者，止其自言也。」</span>李太后亦已，<span class="style7">師古曰：「已，止也。」</span>後病薨。病時，任后未甞請疾；<span class="style7">張晏曰：「請，問也。」</span>薨，又不侍喪。</p>
<p>元朔中，睢陽人犴反，<span class="style7">師古曰：「犴姓，反名也。犴音岸。」</span>人辱其父，而與睢陽太守客俱出同車。犴反殺其仇車上，亡去。睢陽太守怒，以讓梁二千石。二千石以下求反急，執反親戚。反知國陰事，迺上變告梁王與大母爭尊狀。時相以下具知之，欲以傷梁長史，書聞。天子下吏驗問，有之。公卿治，奏以為不孝，請誅王及太后。<span class="style7">師古曰：「陳太后。」</span>天子曰：「首惡失道，任后也。朕置相吏不逮，<span class="style7">師古曰：「逮，及也，言其材知不及。」</span>無以輔王，故陷不誼，不忍致法。」削梁王五縣，奪王太后湯沐成陽邑，梟任后首于市，中郎胡等皆伏誅。梁餘尚有八城。</p>
<p>襄立四十年薨，子頃王無傷嗣。十一年薨，子敬王定國嗣。四十年薨，子夷王遂嗣。六年薨，子荒王嘉嗣。十五年薨，子立嗣。</p>
<p>鴻嘉中，太傅輔奏：「立一日至十一犯法，臣下愁苦，莫敢親近，不可諫止。願令王，非耕、祠，法駕毋得出宮，盡出馬置外苑，收兵杖藏私府，毋得以金錢財物假賜人。」事下丞相、御史，請許。<span class="style7">師古曰：「許太傅所奏。」</span>奏可。後數復敺傷郎，<span class="style7">師古曰：「敺，棰擊，音一口反。」</span>夜私出宮。傅相連奏，坐削或千戶或五百戶，如是者數焉。</p>
<p>荒王女弟園子為立舅任寶妻，寶兄子昭為立后。數過寶飲食，報寶曰：「我好翁主，<span class="style7">師古曰：「諸王女皆稱翁主，言其父自主婚也。」</span>欲得之。」寶曰：「翁主，姑也，法重。」立曰：「何能為！」<span class="style7">師古曰：「言罪不能至重也。」</span>遂與園子姦。</p>
<p>積數歲，永始中，相禹奏立對外家怨望，有惡言。有司案驗，因發淫亂事，奏立禽獸行，請誅。太中大夫谷永上疏曰：「臣聞『禮，天子外屏，不欲見外』也。<span class="style7">師古曰：「屏謂當門之牆，以屏蔽者也。外屏，於門外為之。」</span>是故帝王之意，不窺人閨門之私，聽聞中冓之言。<span class="style7">應劭曰：「中冓，材構在堂之中也。」晉灼曰：「魯詩以為夜也。」師古曰：「冓謂舍之交積材木也。應說近之。冓音工豆反。」</span>春秋為親者諱。詩云『戚戚兄弟，莫遠具爾』。<span class="style7">師古曰：「小雅行葦之詩也。戚戚，內相親也。爾，近也。言王之族親，情無疏遠，皆昵近也。」</span>今梁王年少，頗有狂病，始以惡言按驗，旣亡事實，而發閨門之私，非本章所指。王辭又不服，猥強劾立，傅致難明之事，<span class="style7">師古曰：「傅讀曰附。」</span>獨以偏辭成辠斷獄，亡益於治道。汙衊宗室，<span class="style7">孟康曰：「衊音漫。」師古曰：「衊音秣，謂塗染也。」</span>以內亂之惡披布宣揚於天下，非所以為公族隱諱，增朝廷之榮華，昭聖德之風化也。臣愚以為王少，而父同產長，年齒不倫；梁國之富，足以厚聘美女，招致妖麗；父同產亦有恥辱之心。<span class="style7">師古曰：「言其姑亦當自恥，必不與姦。」</span>案事者迺驗問惡言，<span class="style7">師古曰：「本所問者，怨望朝廷之言耳。」</span>何故猥自發舒？<span class="style7">師古曰：「猥，曲也。」</span>以三者揆之，殆非人情，疑有所迫切，過誤失言，文吏躡尋，不得轉移。萌牙之時，加恩勿治，上也。<span class="style7">如淳曰：「覆蓋之，則計之上。」</span>旣已案驗舉憲，宜及王辭不服，詔廷尉選上德通理之吏，更審考清問，著不然之效，定失誤之法，<span class="style7">師古曰：「著，明也。」</span>而反命於下吏，<span class="style7">師古曰：「使者還反，以清白之狀付有司也。」</span>以廣公族附疏之德，為宗室刷汙亂之恥，<span class="style7">師古曰：「刷謂拭刷除之也，音所劣反。」</span>甚得治親之誼。」天子由是寢而不治。</p>
<p>居數歲，元延中，立復以公事怨相掾及睢陽丞，使奴殺之，殺奴以滅口。凡殺三人，傷五人，手敺郎吏二十餘人。上書不拜奏。謀篡死罪囚。<span class="style7">師古曰：「逆取曰篡。」</span>有司請誅，上不忍，削立五縣。</p>
<p>哀帝建平中，立復殺人。天子遣廷尉賞、大鴻臚由持節即訊。<span class="style7">師古曰：「就問也。」</span>至，移書傅、相、中尉曰：「王背策戒，<span class="style7">師古曰：「初封時，策書有戒敕之言。」</span>誖暴妄行，<span class="style7">師古曰：「誖，乖也，音布內反。」</span>連犯大辟，毒流吏民。比比蒙恩，不伏重誅，<span class="style7">師古曰：「比猶頻也。」</span>不思改過，復賊殺人。幸得蒙恩，丞相長史、大鴻臚丞即問。王陽病抵讕，<span class="style7">師古曰：「抵，距也。讕，誣諱也。抵音丁禮反。讕音來亶反。」</span>置辭驕嫚，不首主令，與背畔亡異。<span class="style7">師古曰：「不首謂不伏其罪也。主令者，於法令之條與背畔無異也。首音失救反。次下亦同。」</span>丞相、御史請收王璽綬，送陳留獄。明詔加恩，復遣廷尉、大鴻臚雜問。今王當受詔置辭，恐復不首實對。書曰：『至于再三，有不用，我降爾命。』<span class="style7">師古曰：「此周書多方篇之辭也。言我敎汝，至于再三，汝不能用，則我下罰黜汝命也。」</span>傅、相、中尉皆以輔正為職，『虎兕出於匣，龜玉毀於匱中，是誰之過也？』<span class="style7">師古曰：「此論語孔子責冉有、季路之辭也。言虎兕出於檻，龜玉毀於櫝匱，豈非典守者之過邪？喻輔相人者，當能持危扶顛也。」</span>書到，明以誼曉王。敢復懷詐，罪過益深。傅、相以下，不能輔導，有正法。」</p>
<p>立惶恐，免冠對曰：「立少失父母，孤弱處深宮中，獨與宦者婢妾居，漸漬小國之俗，加以質性下愚，有不可移之姿。<span class="style7">師古曰：「言不從化也。論語稱孔子曰『唯上智與下愚不移』。」</span>往者傅相亦不純以仁誼輔翼立，大臣皆尚苛刻，刺求微密。讒臣在其間，左右弄口，積使上下不和，更相眄伺。<span class="style7">師古曰：「更音工衡反。」</span>宮殿之裏，毛氂過失，亡不暴陳。當伏重誅，以視海內，<span class="style7">師古曰：「視讀曰示。」</span>數蒙聖恩，得見貰赦。<span class="style7">師古曰：「貰謂寬其罪。」</span>今立自知賊殺中郎曹將，冬月迫促，貪生畏死，即詐僵仆陽病，<span class="style7">師古曰：「僵仆，倒地也。僵音薑。仆音赴。」</span>徼幸得踰於須臾。<span class="style7">師古曰：「兾得踰冬月而減罪也。」</span>謹以實對，伏須重誅。」<span class="style7">師古曰：「須，待也。」</span>時冬月盡，其春大赦，不治。</p>
<p>元始中，立坐與平帝外家中山衞氏交通，新都侯王莽奏廢立為庶人，徙漢中。立自殺。二十七年，國除。後二歲，莽白太皇太后立孝王玄孫之曾孫沛郡卒史音為梁王，奉孝王後。莽篡，國絕。</p>
<p>贊曰：梁孝王雖以愛親故王膏腴之地，<span class="style7">師古曰：「太后愛子，而帝親弟，故曰愛親。」</span>然會漢家隆盛，百姓殷富，故能殖其貨財，廣其宮室車服。然亦僭矣。怙親亡厭，牛禍告罰，卒用憂死，悲夫！</p>
<hr/>
</div>

<!-- end .main --></div>
<!-- end #main --></div>

</div>



</body></html>