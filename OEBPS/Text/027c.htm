<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>

<meta content="width=device-width, initial-scale=1" name="viewport"/>
<title id="toc_1">二十四史-漢書-卷二十七下之上‧五行志第七下之上</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>

</head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷二十七下之上 ‧ 五行志第七下之上</h1>
<hr/>
<p>傳曰：「思心之不睿，是謂不聖，厥咎霿，<span class="style7">師古曰：「霿音莫豆反。」</span>厥罰恒風，厥極凶短折。時則有脂夜之妖，時則有華孽，時則有牛禍，時則有心腹之痾，時則有黃眚黃祥，時則有金木水火沴土。」</p>
<p>「思心之不睿，是謂不聖。」思心者，心思慮也；睿，寬也。孔子曰：「居上不寬，吾何以觀之哉！」<span class="style7">師古曰：「論語載孔子之言。」</span>言上不寬大包容臣下，則不能居聖位。貌言視聽，以心為主，四者皆失，區霿無識，<span class="style7">師古曰：「區音口豆反。霿音莫豆反。其下並同。」</span>故其咎霿也。雨旱寒奧，亦以風為本，<span class="style7">師古曰：「奧音於六反。」</span>四氣皆亂，故其罰常風也。常風傷物，故其極凶短折也。傷人曰凶，禽獸曰短，屮木曰折。<span class="style7">師古曰：「屮，古草字。」</span>一曰，凶，夭也；兄喪弟曰短，父喪子曰折。在人腹中，肥而包裹心者脂也，心區霿則冥晦，故有脂夜之妖。<span class="style7">師古曰：「脂妖及夜妖。」</span>一曰，有脂物而夜為妖，若脂水夜汙人衣，淫之象也。一曰，夜妖者，雲風並起而杳冥，故與常風同象也。溫而風則生螟螣，<span class="style7">師古曰：「螣音徒得反。」</span>有裸蟲之孽。<span class="style7">師古曰：「裸亦臝字也，從衣果聲。」</span>劉向以為於易巽為風為木，卦在三月四月，繼陽而治，主木之華實。風氣盛，至秋冬木復華，故有華孽。一曰，地氣盛則秋冬復華。一曰，華者色也，土為內事，為女孽也。於易坤為土為牛，牛大而心不能思慮，思心氣毀，故有牛禍。一曰，牛多死及為怪，亦是也。及人，則多病心腹者，故有心腹之痾。土色黃，故有黃眚黃祥。凡思心傷者病土氣，土氣病則金木水火沴之，故曰「時則有金木水火沴土」。不言「惟」而獨曰「時則有」者，非一衝氣所沴，明其異大也。其極曰凶短折，順之，其福曰考終命。<span class="style7">師古曰：「壽考而終其命。」</span>劉歆思心傳曰時則有臝虫之孽，謂螟螣之屬也。庶徵之常風，劉向以為春秋無其應。</p>
<p>釐公十六年「正月，六鶂退蜚，過宋都」。<span class="style7">師古曰：「鶂音五狄反。」</span>左氏傳曰「風也」。劉歆以為風發於它所，至宋而高，鶂高蜚而逢之，則退。經以見者為文，故記退蜚；傳以實應著，言風，常風之罰也。象宋襄公區霿自用，不容臣下，逆司馬子魚之諫，而與彊楚爭盟，<span class="style7">師古曰：「子魚，公子目夷也，桓公之子，而為司馬。爭盟，謂為鹿上之盟，以求諸侯於楚。子魚諫曰：『小國爭盟，禍也。』公不聽之。」</span>後六年為楚所執，<span class="style7">師古曰：「僖二十一年，楚執宋公以伐宋，距六鶂退飛凡六年。」</span>應六鶂之數云。京房易傳曰：「潛龍勿用，<span class="style7">師古曰：「乾初九爻辭。」</span>衆逆同志，至德迺潛，厥異風。其風也，行不解物，不長，<span class="style7">師古曰：「不解物，謂物逢之而不解散也。不長，所起者近也。」</span>雨小而傷。政悖德隱茲謂亂，厥風先風不雨，大風暴起，發屋折木。守義不進茲謂耄，厥風與雲俱起，折五穀莖。臣易上政，茲謂不順，厥風大焱發屋。<span class="style7">師古曰：「焱，疾風也，音必遙反。」</span>賦斂不理茲謂禍，厥風絕經緯，<span class="style7">如淳曰：「有所破壞，絕匹帛之屬也。」晉灼曰：「南北為經，東西為緯，絲因風暴，亂不端理也。」</span>止即溫，溫即蟲。侯專封茲謂不統，厥風疾，而樹不搖，穀不成。辟不思道利，茲謂無澤，<span class="style7">師古曰：「道讀曰導，不思導示於下而安利之。」</span>厥風不搖木，旱無雲，傷禾。公常於利茲謂亂，<span class="style7">師古曰：「公，上爵也。常於利，謂心常求利也。」</span>厥風微而溫，生蟲蝗，害五穀。棄正作淫茲謂惑，厥風溫，螟蟲起，害有益人之物。侯不朝茲謂叛，厥風無恒，地變赤而殺人。」</p>
<p>文帝二年六月，淮南王都壽春大風毀民室，殺人。劉向以為是歲南越反，攻邊，淮南王長破之，後年入朝，殺漢故丞相辟陽侯，上赦之，歸聚姦人謀逆亂，自稱東帝，見異不寤，後遷于蜀，道死廱。</p>
<p>文帝五年，吳暴風雨，壞城官府民室。時吳王濞謀為逆亂，天戒數見，終不改寤，後卒誅滅。</p>
<p>五年十月，楚王都彭城大風從東南來，毀巿門，殺人。是月王戊初嗣立，後坐淫削國，與吳王謀反，刑僇諫者。<span class="style7">師古曰：「謂楚相張尚、太傅趙夷吾也。僇，古戮字。下皆類此。」</span>吳在楚東南，天戒若曰，勿與吳為惡，將敗巿朝。王戊不寤，卒隨吳亡。</p>
<p>昭帝元鳳元年，燕王都薊大風雨，<span class="style7">師古曰：「薊，縣名，燕國之所都。」</span>拔宮中樹七圍以上十六枚，壞城樓。燕王旦不寤，謀反發覺，卒伏其辜。</p>
<p>釐公十五年「九月己卯晦，震夷伯之廟」。<span class="style7">師古曰：「夷伯，司空無駭之後，本魯公族也，號展氏。」</span>劉向以為晦，暝也；震，雷也。夷伯，世大夫，正晝雷，其廟獨冥。<span class="style7">師古曰：「冥，暗也。」</span>天戒若曰，勿使大夫世官，將專事暝晦。明年，公子季友卒，果世官，<span class="style7">師古曰：「謂季友之孫行父仍執政專國，自此以後常為卿。」</span>政在季氏。至成公十六年「六月甲午晦」，正晝皆暝，陰為陽，臣制君也。成公不寤，其冬季氏殺公子偃。<span class="style7">師古曰：「為季文子所殺也。已解於上。」</span>季氏萌於釐公，<span class="style7">師古曰：「萌，喻草木始生也。言其始有威權。」</span>大於成公，此其應也。董仲舒以為夷伯，季氏之孚也，<span class="style7">師古曰：「孚，信也。所信任之臣也。」</span>陪臣不當有廟。震者雷也，晦暝，雷擊其廟，明當絕去僭差之類也。向又以為此皆所謂夜妖者也。劉歆以為春秋及朔言朔，及晦言晦，人道所不及，則天震之。展氏有隱慝，故天加誅於其祖夷伯之廟以譴告之也。</p>
<p>成公十六年「六月甲午晦，晉侯及楚子、鄭伯戰于鄢陵」。皆月晦云。</p>
<p>隱公五年「秋，螟」。董仲舒、劉向以為時公觀漁于棠，貪利之應也。<span class="style7">師古曰：「棠，魯地也。陳漁者之事而觀之也。」</span>劉歆以為又逆臧釐伯之諫，<span class="style7">師古曰：「臧僖伯，公子彄也，孝公之子，諫觀漁。」</span>貪利區霿，以生臝蟲之孽也。</p>
<p>八年「九月，螟」。時鄭伯以邴將易許田，<span class="style7">師古曰：「邴，鄭祀泰山之邑也，音彼命反。已解於上。」</span>有貪利心。京房易傳曰：「臣安祿茲謂貪，厥災蟲，蟲食根。德無常茲謂煩，蟲食葉。不絀無德，蟲食本。與東作爭，茲謂不時，<span class="style7">師古曰：「奪農時也。」</span>蟲食節。蔽惡生孽，蟲食心。」<span class="style7">師古曰：「蔽謂惡人蔽君之明為災孽也。」</span></p>
<p>嚴公六年「秋，螟」。董仲舒、劉向以為先是衞侯朔出奔齊，齊侯會諸侯納朔，<span class="style7">師古曰：「朔謂惠公也。桓十六年，以左公子泄、右公子職立公子黔牟，故惠公奔齊。至莊五年，會齊人、宋人、蔡人伐衞而納惠公也。」</span>許諸侯賂。<span class="style7">師古曰：「諸國各有賂。」</span>齊人歸衞寶，魯受之，<span class="style7">師古曰：「以伐衞所獲之寶來歸魯。」</span>貪利應也。</p>
<p>文帝後六年秋，螟。是歲匈奴大入上郡、雲中，㷭火通長安，遣三將軍屯邊，三將軍屯京師。<span class="style7">師古曰：「並已解於上。」</span></p>
<p>宣公三年，「郊牛之口傷，改卜牛，牛死」。劉向以為近牛禍也。是時宣公與公子遂謀共殺子赤而立，<span class="style7">師古曰：「已解於上也。」</span>又以喪娶，<span class="style7">師古曰：「宣元年正月，公子遂如齊逆女。三月，遂以夫人婦姜至自齊，時文公喪制未除。」</span>區霿昏亂。亂成於口，幸有季文子得免於禍，天猶惡之，生則不饗其祀，<span class="style7">師古曰：「謂郊牛傷死，是天不欲饗其祀。」</span>死則災燔其廟。<span class="style7">師古曰：「成三年，新宮災。新宮者，宣之廟也，以其新成，故謂之新宮。」</span>董仲舒指略同。</p>
<p>秦孝文王五年，斿朐衍，有獻五足牛者。<span class="style7">師古曰：「朐衍，地名，在北地。朐音許于反。」</span>劉向以為近牛禍也。先是文惠王初都咸陽，廣大宮室，南臨渭，北臨涇，思心失，逆土氣。足者止也，戒秦建止奢泰，將致危亡。<span class="style7">如淳曰：「建立基止。泰，奢泰。」</span>秦遂不改，至於離宮三百，復起阿房，未成而亡。一曰，牛以力為人用，足所以行也。其後秦大用民力轉輸，起負海至北邊，<span class="style7">師古曰：「負海，猶言背海也。」</span>天下叛之。京房易傳曰：「興繇役，奪民時，厥妖牛生五足。」</p>
<p>景帝中六年，梁孝王田北山，有獻牛，足上出背上。劉向以為近牛禍。先是孝王驕奢，起菀方三百里，宮館閣道相連三十餘里。納於邪臣羊勝之計，欲求為漢嗣，刺殺議臣爰盎，事發，負斧歸死。旣退歸國，猶有恨心，內則思慮霿亂，外則土功過制，故牛旤作。足而出於背，下奸上之象也。<span class="style7">師古曰：「奸，犯也，音干。」</span>猶不能自解，發疾暴死，又凶短之極也。</p>
<p>左氏傳昭公二十一年春，周景王將鑄無䠶鍾，<span class="style7">師古曰：「鍾聲中無䠶之律也。䠶音弋石反。」</span>泠州鳩曰：<span class="style7">應劭曰：「泠，官也。州鳩，名也。」師古曰：「樂官曰泠，後遂以為氏。泠音零，其字從水。」</span>「王其以心疾死乎！夫天子省風以作樂，<span class="style7">應劭曰：「風，土地風俗也。省中和之風以作樂，然後可移惡風易惡俗也。」臣瓚曰：「省風俗之流遁，作樂以救其敝也。」師古曰：「應說是也。省，觀也。」</span>小者不窕，大者不摦。<span class="style7">師古曰：「窕，輕小也。摦，橫大也。窕音它堯反。摦音胡化反。」</span>摦則不容，心是以感，感實生疾。今鍾摦矣，王心弗𢦟，<span class="style7">孟康曰：「古堪字。」</span>其能久乎？」劉向以為是時景王好聽淫聲，適庶不明，<span class="style7">師古曰：「適讀曰嫡。謂太子壽卒，王立子猛為嗣，後又欲立子朝也。」</span>思心霿亂，明年以心疾崩，近心腹之痾，凶短之極者也。</p>
<p>昭二十五年春，魯叔孫昭子聘于宋，元公與燕，飲酒樂，語相泣也。<span class="style7">師古曰：「昭子，叔孫婼也。元公，宋平公子也。相泣，相對而俱泣也。」</span>樂祈佐，<span class="style7">師古曰：「樂祈，宋司城子梁也。佐，佐酒。」</span>告人曰：「今茲君與叔孫其皆死乎！吾聞之，哀樂而樂哀，皆喪心也。<span class="style7">師古曰：「哀樂，可樂而反哀也。樂哀，可哀而反樂也。喪，失之也。」</span>心之精爽，是謂魂魄；魂魄去之，何以能乆？」冬十月，叔孫昭子死；十一月，宋元公卒。</p>
<p>昭帝元鳳元年九月，燕有黃鼠銜其尾舞王宮端門中，往視之，鼠舞如故。王使夫人以酒脯祠，鼠舞不休，夜死。黃祥也。時燕剌王旦謀反將敗，死亡象也。其月，發覺伏辜。京房易傳曰：「誅不原情，厥妖鼠舞門。」</p>
<p>成帝建始元年四月辛丑夜，西北有如火光。壬寅晨，大風從西北起，雲氣赤黃，四塞天下，終日夜下著地者黃土塵也。是歲，帝元舅大司馬大將軍王鳳始用事；又封鳳母弟崇為安成侯，食邑萬戶；庶弟譚等五人賜爵關內侯，食邑三千戶。<span class="style7">師古曰：「譚、商、音、根、逢時凡五人。」</span>復益封鳳五千戶，悉封譚等為列侯，是為五侯。哀帝即位，封外屬丁氏、傅氏、周氏、鄭氏凡六人為列侯。<span class="style7">師古曰；「外戚傳傅太后弟子喜封高武侯，晏封孔鄉侯，商封汝昌侯，同母弟子鄭業為陽信侯，丁太后兄明封陽安侯，子滿封平周侯。傅氏、鄭氏侯者四人，丁氏侯者二人。今此言六人為列侯，其數是也。傅氏、丁氏、鄭氏則有之，而不見周氏所出。志傳不同，未詳其意。」</span>楊宣對曰：「五侯封日，天氣赤黃，丁、傅復然。<span class="style7">服虔曰：「楊宣，諫大夫也。」</span>此殆爵土過制，傷亂土氣之祥也。」京房易傳曰：「經稱『觀其生』，<span class="style7">師古曰：「易觀卦上九爻辭。」</span>言大臣之義，當觀賢人，知其性行，推而貢之，否則為聞善不與，茲謂不知，<span class="style7">師古曰：「徒知之而已，不能進助也。」</span>厥異黃，厥咎聾，厥災不嗣。黃者，日上黃光不散如火然，有黃濁氣四塞天下。蔽賢絕道，故災異至絕世也。經曰『良馬逐』。<span class="style7">師古曰：「此易大畜九三爻辭。」</span>逐，進也，言大臣得賢者謀，當顯進其人，否則為下相攘善，<span class="style7">師古曰：「攘，卻也。言不進達之也。一曰攘，因也。因而竊取曰攘。音人羊反。」</span>茲謂盜明，厥咎亦不嗣，至於身僇家絕。」<span class="style7">師古曰：「僇，古戮字。」</span></p>
<p>史記周幽王二年，周三川皆震。<span class="style7">應劭曰：「震，地震三川竭也。」師古曰：「三川，涇、渭、洛也。洛即漆沮也。川自震耳，故將壅塞，非地震也。」</span>劉向以為金木水火沴土者也。伯陽甫曰：<span class="style7">服虔曰：「周太史。」</span>「周將亡矣！天地之氣不過其序；若過其序，民亂之也。陽伏而不能出，陰迫而不能升，<span class="style7">應劭曰：「迫，陰迫陽，使不能升也。」</span>於是有地震。今三川實震，是陽失其所而填陰也。<span class="style7">應劭曰：「失其所，失其道也。填陰，為陰所填不得升也。」師古曰：「填音竹刃反。」</span>陽失而在陰，原必塞；<span class="style7">師古曰：「原謂水泉之本也。」</span>原塞，國必亡。夫水，土演而民用也；<span class="style7">應劭曰：「演，引也，所以引出土氣者也。」師古曰：「演音衍。」</span>土無所演，而民乏財用，不亡何待？昔伊雒竭而夏亡，河竭而商亡，今周悳如二代之季，其原又塞，塞必竭；川竭，山必崩。夫國必依山川，山崩川竭，亡之徵也。若國亡，不過十年，數之紀也。」</p>
<p>是歲三川竭，岐山崩。劉向以為陽失在陰者，謂火氣來煎枯水，故川竭也。山川連體，下竭上崩，事埶然也。時幽王暴虐，妄誅伐，不聽諫，迷於襃姒，廢其正后，<span class="style7">師古曰：「襃姒，襃人所獻之女也。正后，申后也。蓋白華之詩所為作也。」</span>廢后之父申侯與犬戎共攻殺幽王。一曰，其在天文，水為辰星，辰星為蠻夷。月食辰星，國以女亡。幽王之敗，女亂其內，夷攻其外。京房易傳曰：「君臣相背，厥異名水絕。」<span class="style7">師古曰：「有名之水。」</span></p>
<p>文公九年「九月癸酉，地震」。劉向以為先是時，齊桓、晉文、魯釐二伯賢君新沒，<span class="style7">師古曰：「齊桓、晉文，二伯也。魯僖，賢君也。伯讀曰霸。」</span>周襄王失道，<span class="style7">師古曰：「謂避叔帶之難而出奔，失為君之道。」</span>楚穆王殺父，<span class="style7">師古曰：「穆王，商臣也，殺其父成王也。」</span>諸侯皆不肖，權傾於下，天戒若曰，臣下彊盛者將動為害。後宋、魯、晉、莒、鄭、陳、齊皆殺君。<span class="style7">師古曰：「文十六年宋人殺其君杵臼，十八年襄仲殺惡，宣二年晉趙盾殺其君夷臯，文十八年莒弒其君庶其，宣四年鄭公子歸生弒其君夷，十年陳夏徵舒殺其君平國，文十八年齊人殺其君商人。」</span>諸震，略皆從董仲舒說也。京房易傳曰：「臣事雖正，專必震，其震，於水則波，於木則搖，於屋則瓦落。大經在辟而易臣，茲謂陰動，<span class="style7">服虔曰：「經，常也。辟音刑辟之辟。」蘇林曰：「大經，五行之常經也。在辟，衆陰犯殺其上也。」師古曰：「辟讀曰僻，謂常法僻壞而易臣也。」</span>厥震搖政宮。大經搖政，茲謂不陰，厥震搖山，山出涌水。嗣子無德專祿，茲謂不順，厥震動丘陵，涌水出。」</p>
<p>襄公十六年「五月甲子，地震」。劉向以為先是雞澤之會，諸侯盟，大夫又盟。<span class="style7">師古曰：「雞澤，衞地也。襄三年，公會單子、晉侯、宋公、衞侯、鄭伯、莒子、邾子、齊世子光，己未，同盟于雞澤。陳侯使袁僑如會，戊寅，叔孫豹及諸侯大夫及陳袁僑盟也。」</span>是歲三月，諸侯為溴梁之會，而大夫獨相與盟，<span class="style7">師古曰：「經書諸大夫盟，謂晉、宋、衞、鄭、曹、莒、邾、薛、杞、小邾之大夫。」</span>五月地震矣。其後崔氏專齊，欒盈亂晉，良霄傾鄭，閽殺吳子，燕逐其君，楚滅陳、蔡。<span class="style7">師古曰：「崔氏，齊卿崔杼也。欒盈，晉大夫欒桓子之子懷子也，二十一年奔楚，二十三年復入于晉而作亂。良霄，鄭大夫伯有也。三十年，子晳以駟氏之甲伐而焚之，伯有奔廱梁，遂奔許，晨自墓門之竇入，介于襄庫，以伐舊北門。駟帶率國人伐之，伯有死于羊肆。閽，守門者也。吳子，餘祭也。吳人伐越，獲俘焉，以為閽，使守舟。二十九年，餘祭觀舟，閽以刀殺之。燕，北燕國也。昭三年冬，燕大夫殺公之外嬖，公懼奔齊。昭八年，楚師滅陳。十一年，楚滅蔡也。」</span></p>
<p>昭公十九年「五月己卯，地震」。劉向以為是時季氏將有逐君之變。其後宋三臣、曹會皆以地叛，<span class="style7">師古曰：「二十年，宋華亥、向寧、華定出奔陳，二十一年自陳入于宋南里以叛。曹會，大夫公孫會也，二十年自鄸出奔宋。穀梁傳曰『自鄸者，專鄸也』。鄸，會之邑也。鄸音莫風反。」</span>蔡、莒逐其君，吳敗中國殺二君。<span class="style7">師古曰：「昭二十一年，蔡人信費無極之言，出蔡侯朱，朱出奔楚。二十三年，莒子庚輿虐而好劔，國人患之。秋七月，烏存帥國人以逐之，庚輿出奔魯。戊辰，吳敗楚、頓、胡、沈、蔡、陳、許之師於雞父，胡子髡、沈子逞滅，是也。」</span></p>
<p>二十三年「八月乙未，地震」。劉向以為是時周景王崩，劉、單立王子猛，尹氏立子朝。<span class="style7">師古曰：「已解於上。」</span>其後季氏逐昭公，黑肱叛邾，<span class="style7">師古曰：「黑肱，邾大夫也。三十一年，經書『邾黑肱以濫來奔』。濫，邾邑。」</span>吳殺其君僚，<span class="style7">師古曰：「二十七年，吳公子光使專設諸抽劔刺王是也。」</span>宋五大夫、晉二大夫皆以地叛。<span class="style7">師古曰：「定十年，宋公之弟辰暨仲它、石彄出奔陳。十一年春，辰及仲它、石彄、公子地自陳入於蕭以叛。秋，宋樂大心自曹入於蕭。十三年，晉荀寅、士吉射入朝歌以叛。」</span></p>
<p>哀公三年「四月甲午，地震」。劉向以為是時諸侯皆信邪臣，莫能用仲尼，盜殺蔡侯，齊陳乞弒君。<span class="style7">師古曰：「哀四年，經書『盜殺蔡侯申』。左氏傳曰：『蔡昭侯將如吳，諸大夫恐其又遷也，公孫翩逐而射之，入於家人而卒。』陳乞，齊大夫陳僖子也。六年，乞殺其君荼。荼，景公之子安孺子也。荼音大胡反。」</span></p>
<p>惠帝二年正月，地震隴西，厭四百餘家。<span class="style7">師古曰：「厭音一甲反。次下亦同。」</span>武帝征和二年八月癸亥，地震，厭殺人。宣帝本始四年四月壬寅，地震河南以東四十九郡，北海琅邪壞祖宗廟城郭，殺六千餘人。元帝永光三年冬，地震。綏和二年九月丙辰，地震，自京師至北邊郡國三十餘壞城郭，凡殺四百一十五人。</p>
<p>釐公十四年「秋八月辛卯，沙麓崩」。穀梁傳曰：「林屬於山曰麓，<span class="style7">師古曰：「屬，聯也，音之欲反。」</span>沙其名也。」劉向以為臣下背叛散落，不事上之象也。先是，齊桓行伯道，會諸侯，<span class="style7">師古曰：「伯讀曰霸。其下亦同。」</span>事周室。管仲旣死，桓德日衰，天戒若曰，伯道將廢，諸侯散落，政逮大夫，陪臣執命，臣下不事上矣。桓公不寤，天子蔽晦。<span class="style7">師古曰：「被，掩蔽而暗也。」</span>及齊桓死，天下散而從楚。王札子殺二大夫，<span class="style7">師古曰：「二大夫，召伯、毛伯也。」</span>晉敗天子之師，<span class="style7">師古曰：「謂敗之於貿戎也。已解於上也。」</span>莫能征討，從是陵遟。公羊以為沙麓，河上邑也。董仲舒說略同。一曰，河，大川象；齊，大國；桓德衰，伯道將移於晉文，故河為徙也。左氏以為沙麓，晉地；沙，山名也；地震而麓崩，不書震，舉重者也。伯陽甫所謂「國必依山川，山崩川竭，亡之徵也；不過十年，數之紀也。」至二十四年，晉懷公殺於高梁。<span class="style7">師古曰：「懷公謂子圉，惠公之子也。文公入國而使殺之。高梁，晉地。」</span>京房易傳曰：「小人剥廬，<span class="style7">師古曰：「剥卦上九爻之辭。」</span>厥妖山崩，茲謂陰乘陽，弱勝彊。」</p>
<p>成公五年「夏，梁山崩」。穀梁傳曰廱河三日不流，<span class="style7">師古曰：「廱讀曰壅。」</span>晉君帥羣臣而哭之，迺流。<span class="style7">師古曰：「從伯宗用輦者之言。」</span>劉向以為山陽，君也，水陰，民也，天戒若曰，君道崩壞，下亂，百姓將失其所矣。哭然後流，喪亡象也。梁山在晉地，自晉始而及天下也。後晉暴殺三卿，厲公以弒。<span class="style7">師古曰：「三卿謂郤犨、郤錡、郤至也。厲公殺之，而欒書、中行偃又弒厲公。事在成十七年。」</span>溴梁之會，天下大夫皆執國政，<span class="style7">師古曰：「已解於上。」</span>其後孫、甯出衞獻，<span class="style7">師古曰：「孫，孫林父，甯，甯殖，皆衞大夫也。衞獻公，定公之子也，名衎。獻公戒二子食，日旰不召，而射鴻於囿，二子怒，因作亂。公如鄄，遂出奔齊。孫氏追之，敗公徒於柯澤。事在襄十四年。」</span>三家逐魯昭，單、尹亂王室。<span class="style7">師古曰：「並解於上。」</span>董仲舒說略同。劉歆以為梁山，晉望也；崩，弛崩也。<span class="style7">師古曰：「言漸解散也。弛音式爾反。」</span>古者三代命祀，祭不越望，吉凶禍福，不是過也。國主山川，山崩川竭，亡之徵也，美惡周必復。<span class="style7">師古曰：「復音扶目反。」</span>是歲歲在鶉火，至十七年復在鶉火，欒書、中行偃殺厲公而立悼公。</p>
<p>高后二年正月，武都山崩，殺七百六十人，地震至八月迺止。文帝元年四月，齊楚地山二十九所同日俱大發水，潰出，劉向以為近水沴土也。天戒若曰，勿盛齊楚之君，今失制度，將為亂。後十六年，帝庶兄齊悼惠王之孫文王則薨，無子，帝分齊地，立悼惠王庶子六人皆為王。<span class="style7">師古曰：「謂齊孝王將閭、濟北王志、菑川王賢、膠東王雄渠、膠西王卬、濟南王辟光。」</span>賈誼、鼂錯諫，以為違古制，恐為亂。至景帝三年，齊楚七國起兵百餘萬，漢皆破之。春秋四國同日災，<span class="style7">師古曰：「宋、衞、陳、鄭。」</span>漢七國同日衆山潰，咸被其害，不畏天威之明效也。</p>
<p>成帝河平三年二月丙戌，犍為柏江山崩，捐江山崩，皆廱江水，<span class="style7">師古曰：「廱讀曰壅。次下亦同。」</span>江水逆流壞城，殺十三人，地震積二十一日，百二十四動。元延三年正月丙寅，蜀郡岷山崩，廱江，江水逆流，三日迺通。劉向以為周時岐山崩，三川竭，而幽王亡。岐山者，周所興也。漢家本起於蜀漢，今所起之地山崩川竭，星孛又及攝提、大角，從參至辰，<span class="style7">如淳曰：「孛星尾長及攝提、大角，始發於參至辰也。」</span>殆必亡矣。其後三世亡嗣，王莽篡位。</p>
<p>傳曰：「皇之不極，是謂不建，厥咎眊，<span class="style7">服虔曰：「眊音老耄。」</span>厥罰恒陰，厥極弱。時則有射妖，時則有龍蛇之孽，時則有馬禍，時則有下人伐上之痾，時則有日月亂行，星辰逆行。」</p>
<p>「皇之不極，是謂不建」，皇，君也。極，中；建，立也。人君貌言視聽思心五事皆失，不得其中，則不能立萬事，失在眊悖，故其咎眊也。<span class="style7">師古曰：「眊，不明也。悖，惑也，音布內反。」</span>王者自下承天理物。雲起於山，而彌於天；<span class="style7">師古曰：「彌，滿也。」</span>天氣亂，故其罰常陰也。一曰，上失中，則下彊盛而蔽君明也。易曰「亢龍有悔，貴而亡位，高而亡民，賢人在下位而亡輔」，<span class="style7">師古曰：「乾上九文言也。」</span>如此，則君有南面之尊，而亡一人之助，故其極弱也。盛陽動進輕疾。<span class="style7">服虔曰：「陽行輕且疾也。」</span>禮，春而大射，以順陽氣。<span class="style7">韋昭曰：「將祭，與群臣射，謂之大射。」</span>上微弱則下奮動，故有射妖。易曰「雲從龍」，<span class="style7">師古曰：「乾九五文言。」</span>又曰「龍蛇之蟄，以存身也」。<span class="style7">師古曰：「下繫辭也。」</span>陰氣動，故有龍蛇之孽。於易，乾為君為馬，馬任用而彊力，君氣毀，故有馬禍。一曰，馬多死及為怪，亦是也。君亂且弱，人之所叛，天之所去，不有明王之誅，則有篡弒之禍，故有下人伐上之痾。凡君道傷者病天氣，不言五行沴天，而曰「日月亂行，星辰逆行」者，為若下不敢沴天，猶春秋曰「王師敗績于貿戎」，不言敗之者，以自敗為文，尊尊之意也。劉歆皇極傳曰有下體生上之痾。說以為下人伐上，天誅已成，不得復為痾云。皇極之常陰，劉向以為春秋亡其應。一曰，久陰不雨是也。劉歆以為自屬常陰。</p>
<p>昭帝元平元年四月崩，亡嗣，立昌邑王賀。賀即位，天陰，晝夜不見日月。賀欲出，光祿大夫夏侯勝當車諫曰：「天乆陰而不雨，臣下有謀上者，陛下欲何之？」賀怒，縛勝以屬吏，<span class="style7">師古曰：「屬，委也，音之欲反。」</span>吏白大將軍霍光。光時與車騎將軍張安世謀欲廢賀。光讓安世，以為泄語，安世實不泄，召問勝。勝上洪範五行傳曰：「『皇之不極，厥罰常陰，時則有下人伐上。』不敢察察言，<span class="style7">臣瓚曰：「不敢察察明言之。」</span>故云臣下有謀。」光、安世讀之，大驚，以此益重經術士。後數日卒共廢賀，此常陰之明效也。京房易傳曰：「有蜺、蒙、霧。霧，上下合也。蒙如塵雲。蜺，日旁氣也。其占曰：后妃有專，蜺再重，赤而專，至衝旱。<span class="style7">孟康曰：「專，員也。若五月再重，赤而員，至十一月旱也。」</span>妻不壹順，黑蜺四背，又白蜺雙出日中。妻以貴高夫，茲謂擅陽，蜺四方，日光不陽，解而溫。<span class="style7">服虔曰：「蒙氣解而溫。」</span>內取茲謂禽，<span class="style7">服虔曰：「人君內淫於骨肉也。」臣瓚曰：「人君取於國中也。」師古曰：「取，如禮記『聚麀』之聚。瓚說非。」</span>蜺如禽，在日旁。以尊降妃，茲謂薄嗣，蜺直而塞，六辰迺除，夜星見而赤。<span class="style7">韋昭曰：「六辰，謂從卯至申。」</span>女不變始，茲謂乘夫，<span class="style7">孟康曰：「始貴高於夫，終行此不變也。」</span>蜺白在日側，黑蜺果之。氣正直。<span class="style7">師古曰：「果謂干之也。」</span>妻不順正，茲謂擅陽，蜺中窺貫而外專。夫妻不嚴茲謂媟，<span class="style7">韋昭曰：「媟言媟慢也。」師古曰：「音先列反。」</span>蜺與日會。婦人擅國茲謂頃，<span class="style7">師古曰：「頃讀曰傾。」</span>蜺白貫日中，赤蜺四背。<span class="style7">服虔曰：「蜺背日。」</span>適不荅茲謂不次，<span class="style7">服虔曰：「言適妻不見答也。」臣瓚曰：「夫不接妻謂不答。」師古曰：「適讀曰嫡。答，報也。言妻有承順之心，不見報答也。一曰，答，對也，言不以恩意接對之。」</span>蜺直在左，蜺交在右。取於不專，茲謂危嗣，蜺抱日兩未及。君淫外茲謂亡，蜺氣左日交於外。取不達茲謂不知，蜺白奪明而大溫，溫而雨。<span class="style7">師古曰：「取讀曰聚。」</span>尊卑不別茲謂媟，蜺三出三已，三辰除，<span class="style7">韋昭曰：「若從寅至辰也。蜺旦見西，晏則雨。」</span>除則日出且雨。臣私祿及親，茲謂罔辟，<span class="style7">韋昭曰：「辟，君也。」師古曰：「辟音壁。其下並同。」</span>厥異蒙，其蒙先大溫，已蒙起，日不見。行善不請於上，茲謂作福，蒙一日五起五解。辟不下謀，臣辟異道，茲謂不見，上蒙下霧，風三變而俱解。立嗣子疑，茲謂動欲，蒙赤，日不明。德不序茲謂不聦，蒙，日不明，溫而民病。德不試，空言祿，<span class="style7">師古曰：「試，用也。」</span>茲謂主窳臣夭，<span class="style7">孟康曰：「謂君惰窳，用人不以次第，為夭也。」師古曰：「窳音庾。」</span>蒙起而白。君樂逸人茲謂放，蒙，日青，黑雲夾日，左右前後行過日。公不任職，茲謂怙祿，蒙三日，又大風五日，蒙不解。利邪以食，茲謂閉上，蒙大起，白雲如山行蔽日。公懼不言道，茲謂閉下，蒙大起，日不見，若雨不雨，至十二日解，而有大雲蔽日。祿生於下，茲謂誣君，蒙微而小雨，已乃大雨。下相攘善，茲謂盜明，蒙黃濁。下陳功，求於上，茲謂不知，蒙，微而赤，風鳴條，解復蒙。下專刑茲謂分威，蒙而日不得明，大臣厭小臣茲謂蔽，蒙微，日不明，若解不解，大風發，赤雲起而蔽日。衆不惡惡茲謂閉，蒙，尊卦用事，<span class="style7">孟康曰：「尊卦，乾坤也。」臣瓚曰：「京房謂之方伯卦，震、兊、坎、離也。」師古曰：「孟說是。」</span>三日而起，日不見。漏言亡喜，茲謂下厝用，<span class="style7">師古曰：「厝音千各反。」</span>蒙微，日無光，有雨雲，雨不降。廢忠惑佞茲謂亡，蒙，天先清而暴，蒙微而日不明。有逸民茲謂不明，蒙濁，奪日光。公不任職，茲謂不絀，蒙白，三辰止，則日青，青而寒，寒必雨。忠臣進善君不試，茲謂遏，<span class="style7">師古曰：「試，用也。」</span>蒙，先小雨，雨已蒙起，微而日不明。惑衆在位，茲謂覆國，蒙微而日不明，一溫一寒，風揚塵。知佞厚之茲謂庳，蒙甚而溫。君臣故弼茲謂悖，<span class="style7">師古曰：「弼猶相戾也。悖，惑也。」</span>厥災風雨霧，風拔木，亂五穀，已而大霧。庶正蔽惡，茲謂生孽災，厥異霧。」此皆陰雲之類云。</p>
<p>嚴公十八年「秋，有蜮」。劉向以為蜮生南越。越地多婦人，男女同川，淫女為主，亂氣所生，故聖人名之曰蜮。蜮猶惑也，在水旁，能射人，射人有處，甚者至死。<span class="style7">師古曰：「以氣射人也。」</span>南方謂之短弧，<span class="style7">師古曰：「即射工也，亦呼水弩。」</span>近射妖，死亡之象也。時嚴將取齊之淫女，故蜮至。天戒若曰，勿取齊女，將生淫惑篡弒之禍。嚴不寤，遂取之。入後淫於二叔，二叔以死，兩子見弒，夫人亦誅。<span class="style7">師古曰：「並解于上。」</span>劉歆以為蜮，盛暑所生，非自越來也。京房易傳曰：「忠臣進善君不試，厥咎國生蜮。」<span class="style7">師古曰：「試，用也。」</span></p>
<p>史記魯哀公時，有隼集于陳廷而死，<span class="style7">師古曰：「隼，鷙鳥，即今之鴩也。說者以為鷂，失之矣。廷，朝廷也。鴩字音胡骨反。」</span>楛矢貫之，<span class="style7">應劭曰：「楛，木名。」師古曰：「音怙，其木堪為箭笴，今豳以北皆用之，土俗呼其木為楛子也。」</span>石砮，<span class="style7">應劭曰：「砮，鏃也，音奴，又乃互反。」</span>長尺有咫。<span class="style7">張晏曰：「八寸曰咫。」</span>陳閔公使使問仲尼，<span class="style7">師古曰：「閔公名周，懷公之子。」</span>仲尼曰：「隼之來遠矣！昔武王克商，通道百蠻，使各以方物來貢，肅慎貢楛矢，<span class="style7">臣瓚曰：「肅慎，東北夷。」</span>石砮長尺有咫。先王分異姓以遠方職，使毋忘服，<span class="style7">師古曰：「服，事也。」</span>故分陳以肅慎矢。」試求之故府，果得之。<span class="style7">師古曰：「得昔所分之矢於府藏中。」</span>劉向以為隼近黑祥，貪暴類也；矢貫之，近射妖也；死於廷，國亡表也。象陳眊亂，不服事周，<span class="style7">師古曰：「眊音莫報反。」</span>而行貪暴，將致遠夷之禍，為所滅也。是時中國齊晉、南夷吳楚為彊，<span class="style7">師古曰：「中國則齊、晉為彊，南夷則吳、楚為彊。」</span>陳交晉不親，附楚不固，數被二國之禍。後楚有白公之亂，<span class="style7">師古曰：「白公，楚平王太子建之子勝也。建遇讒，奔鄭而死。勝在吳，子西召之，使處吳境，為白公。吳人伐慎，白公敗之，請以戰備獻，因作亂，子西、子期皆死。事在哀十六年。」</span>陳乘而侵之，<span class="style7">師古曰：「白公之亂，陳人恃其聚而侵楚。事見哀十七年。」</span>卒為楚所滅。<span class="style7">師古曰：「陳閔公之二十年，獲麟之歲也。其二十四年，而為楚所滅。」</span></p>
<p>史記夏后氏之衰，有二龍止於夏廷，而言「余，襃之二君也」。<span class="style7">師古曰：「襃，古國名。」</span>夏帝卜殺之，去之，止之，莫吉；卜請其漦而藏之，乃吉。<span class="style7">應劭曰：「漦，沫也。」鄭氏曰：「漦音牛齝之齝。」師古曰：「去謂驅逐也，止謂拘留也。去音丘呂反。漦音丑之反。」</span>於是布幣策告之。<span class="style7">師古曰：「奠幣為禮，讀策辭而告之也。說者以為策者𫃇米，蓋失之矣。」</span>龍亡而漦在，乃櫝去之。<span class="style7">師古曰：「櫝，匱也。去，藏也。櫝音讀。去音丘呂反。」</span>其後夏亡，傳櫝於殷周，三代莫發，至厲王末，發而觀之，漦流于廷，不可除也。厲王使婦人臝而譟之，<span class="style7">應劭曰：「群呼曰譟。」師古曰：「譟音先到反。」</span>漦化為玄黿，<span class="style7">韋昭曰：「玄，黑；黿，蜤蜴也，似蛇而有足。」師古曰：「黿似鼈而大，非蛇及蜤蜴。」</span>入後宮。處妾遇之而孕，<span class="style7">師古曰：「處妾，宮中之童女。」</span>生子，懼而棄之。宣王立，女童謠曰：「檿弧萁服，實亡周國。」<span class="style7">服虔曰：「檿，檿桑也。」師古曰：「女童謠，閭里之童女為歌謠也。檿，山桑之有點文者也。木弓曰弧。服，盛箭者，即今之步叉也。萁，草，似荻而細，織之為服也。檿音一簟反。萁音基。荻音敵。」</span>後有夫婦鬻是器者，宣王使執而僇之。<span class="style7">師古曰：「鬻，賣也，音弋六反。」</span>旣去，見處妾所棄妖子，聞其夜號，哀而收之，遂亡奔襃。後襃人有罪，入妖子以贖，是為襃姒，幽王見而愛之，生子伯服。王廢申后及太子宜咎，而立襃姒、伯服代之。廢后之父申侯與繒西畎戎共攻殺幽王。<span class="style7">師古曰：「畎戎即犬戎，亦曰昆夷。」</span>詩曰：「赫赫宗周，襃姒烕之。」<span class="style7">師古曰：「小雅正月之詩也。赫赫，盛貌也。宗周，鎬京也。烕，滅也，音呼悅反。」</span>劉向以為夏后季世，周之幽、厲，皆誖亂逆天，<span class="style7">師古曰：「誖，惑也，音布內反。」</span>故有龍黿之怪，近龍蛇孽也。漦，血也，一曰沫也。檿弧，桑弓也。萁服，蓋以萁草為箭服，近射妖也。女童謠者，禍將生於女，國以兵寇亡也。<span class="style7">師古曰：「因婦人以致兵寇也。」</span></p>
<p>左氏傳昭公十九年，龍鬬於鄭時門之外洧淵。<span class="style7">師古曰：「時門，鄭城門也。洧泉，洧水之泉也。洧水出滎陽密縣東南，至潁川長平入潁也。」</span>劉向以為近龍孽也。鄭以小國攝乎晉楚之閒，<span class="style7">師古曰：「攝，收持之。」</span>重以彊吳，<span class="style7">師古曰：「重音直用反。」</span>鄭當其衝，不能修德，將鬬三國，以自危亡。<span class="style7">師古曰：「言若不修德，則三國伐之，必危亡。」</span>是時子產任政，內惠於民，外善辭令，以交三國，鄭卒亡患，能以德消變之效也。京房易傳曰：「衆心不安，厥妖龍鬬。」</p>
<p>惠帝二年正月癸酉旦，有兩龍見於蘭陵廷東里溫陵井中，<span class="style7">師古曰：「蘭陵縣之廷東里也。溫陵，人姓名也。」</span>至乙亥夜去。劉向以為龍貴象而困於庶人井中，象諸侯將有幽執之禍。其後呂太后幽殺三趙王，諸呂亦終誅滅。京房易傳曰：「有德遭害，厥妖龍見井中。」又曰：「行刑暴惡，黑龍從井出。」</p>
<p>左氏傳魯嚴公時有內蛇與外蛇鬬鄭南門中，內蛇死。劉向以為近蛇孽也。先是鄭厲公劫相祭仲而逐兄昭公代立。<span class="style7">師古曰：「厲公母，宋廱氏之女也。祭仲，祭封人仲足也。桓十一年，宋人執祭仲，曰：『不立突，將死。』仲乃與宋盟而立厲公。昭公奔衞。祭音側介反。」</span>後厲公出奔，昭公復入。<span class="style7">師古曰：「桓十五年，厲公與祭仲之壻廱糾謀殺祭仲，不克，五月，出奔蔡。六月，昭公復歸于鄭。九月，厲公殺檀伯而居櫟也。」</span>死，弟子儀代立。<span class="style7">師古曰：「桓十七年，高渠彌弒昭公而立其弟子亹。十八年，齊人殺子亹，祭仲乃立亹之弟儀也。」</span>厲公自外劫大夫傅瑕，使僇子儀。<span class="style7">師古曰：「傅瑕，鄭大夫也。莊十四年，厲公自櫟侵鄭，獲傅瑕，與之盟。於是傅瑕殺子儀而納厲公也。」</span>此外蛇殺內蛇之象也。蛇死六年，而厲公立。嚴公聞之，問申繻曰：「猶有妖乎？」<span class="style7">師古曰：「申繻，魯大夫也。繻音須。」</span>對曰：「人之所忌，其氣炎以取之，<span class="style7">師古曰：「炎音弋贍反。」</span>妖由人興也。人亡舋焉，妖不自作。人棄常，故有妖。」<span class="style7">師古曰：「已解於上。」</span>京房易傳曰：「立嗣子疑，厥妖蛇居國門鬬。」</p>
<p>左氏傳文公十六年夏，有蛇自泉宮出，<span class="style7">師古曰：「泉宮，即泉臺。」</span>入于國，如先君之數。劉向以為近蛇孽也。泉宮在囿中，公母姜氏甞居之，蛇從之出，象宮將不居也。詩曰：「維虺維蛇，女子之祥。」<span class="style7">師古曰：「小雅斯干之詩。」</span>又蛇入國，國將有女憂也。如先君之數者，公母將薨象也。秋，公母薨。公惡之，乃毀泉臺。夫妖孽應行而自見，非見而為害也。文不改行循正，共御厥罰，<span class="style7">師古曰：「共讀曰恭。御讀曰禦，又讀如本字。」</span>而作非禮，以重其過。<span class="style7">師古曰：「重音直用反。」</span>後二年薨，公子遂殺文之二子惡、視，而立宣公。<span class="style7">師古曰：「惡即子赤也。視，其母弟。」</span>文公夫人大歸于齊。<span class="style7">師古曰：「本齊女，故出而歸齊，所謂哀姜者也。」</span></p>
<p>武帝太始四年七月，趙有蛇從郭外入，與邑中蛇鬬孝文廟下，邑中蛇死。後二年秋，有衞太子事，事自趙人江充起。</p>
<p>左氏傳定公十年，宋公子地有白馬駟，<span class="style7">師古曰：「地，宋元公子也。四馬曰駟。」</span>公嬖向魋欲之，<span class="style7">師古曰：「公謂景公，即地之兄也。魋，宋司馬桓魋也。向音式尚反。魋音大回反。」</span>公取而朱其尾鬣<span class="style7">師古曰：「鬣，領上鬣也，音力涉反。」</span>以予之。地怒，使其徒抶魋而奪之。<span class="style7">師古曰：「抶，擊也，音丑失反。」</span>魋懼將走，公閉門而泣之，目盡腫。公弟辰謂地曰：「子為君禮，不過出竟，君必止子。」<span class="style7">師古曰：「辰亦元公子也。言若見君怒，懼而出奔，是為臣之禮也。竟讀曰境也。」</span>地出奔陳，公弗止。辰為之請，不聽。辰曰：「是我迋吾兄也，<span class="style7">應劭曰：「迋音若狂反。」臣瓚曰：「迋音九放反。」師古曰：「二說皆非也。迋，欺也，音求往反。」</span>吾以國人出，君誰與處？」遂與其徒出奔陳。明年俱入于蕭以叛，大為宋患，<span class="style7">師古曰：「蕭，宋邑。」</span>近馬禍也。</p>
<p>史記秦孝公二十一年有馬生人，昭王二十年牡馬生子而死。劉向以為皆馬禍也。孝公始用商君攻守之法，東侵諸侯，至於昭王，用兵彌烈。<span class="style7">師古曰：「烈，猛也。」</span>其象將以兵革抗極成功，而還自害也。牡馬非生類，妄生而死，猶秦恃力彊得天下，而還自滅之象也。一曰，諸畜生非其類，子孫必有非其姓者，至於始皇，果呂不韋子。京房易傳曰：「方伯分威，厥妖牡馬生子。亡天子，諸侯相伐，厥妖馬生人。」</p>
<p>文帝十二年，有馬生角於吳，角在耳前，上鄉。<span class="style7">師古曰：「鄉讀曰嚮。次下亦同。」</span>右角長三寸，左角長二寸，皆大二寸。劉向以為馬不當生角，猶吳不當舉兵鄉上也。是時，吳王濞封有四郡五十餘城，<span class="style7">師古曰：「高紀云『六年春，以故東陽郡、鄣郡、吳郡五十三縣立劉賈為荊王』。十二年十月詔曰：『吳，古之建國，日者荊王兼有其地，今死無後，朕欲復立吳王。』長沙王臣等請立沛侯為吳王。而荊燕吳傳云：『荊王劉賈為黥布所殺，無後，上患會稽輕悍，無壯王填之，乃立濞為吳王，王三郡五十三城。』是則濞之所封，賈本地也，止有三郡，荊燕吳傳與紀同矣。今此云四郡，未詳其說。若以賈本不得會稽，濞加一郡者，則不得言五十三城也。」</span>內懷驕恣，變見於外，天戒早矣。王不寤，後卒舉兵，誅滅。京房易傳曰：「臣易上，政不順，厥妖馬生角，茲謂賢士不足。」又曰：「天子親伐，馬生角。」</p>
<p>成帝綏和二年二月，大廄馬生角，在左耳前，圍長各二寸。是時王莽為大司馬，害上之萌自此始矣。<span class="style7">師古曰：「萌，若草木之始生也。」</span>哀帝建平二年，定襄牡馬生駒，三足，隨群飲食，太守以聞。馬，國之武用，三足，不任用之象也。後侍中董賢年二十二為大司馬，居上公之位，天下不宗。哀帝暴崩，成帝母王太后召弟子新都侯王莽入，收賢印綬，賢恐，自殺，莽因代之，并誅外家丁、傅。又廢哀帝傅皇后，令自殺，發掘帝祖母傅太后、母丁太后陵，更以庶人葬之。辜及至尊，大臣微弱之禍也。</p>
<p>文公十一年，「敗狄于鹹」。<span class="style7">師古曰：「鹹，魯地也。」</span>穀梁、公羊傳曰，長狄<span class="style7">師古曰：「防風之後，漆姓也，國號鄋瞞。鄋音所求反。瞞音莫干反。」</span>兄弟三人，一者之魯，<span class="style7">師古曰：「僑如也。來伐魯，為叔孫得臣所獲。」</span>一者之齊，<span class="style7">師古曰：「榮如也。齊襄公二年伐齊，為王子成父所獲。」</span>一者之晉。<span class="style7">師古曰：「焚如也。宣十五年，晉滅潞國而獲之。」</span>皆殺之，身橫九畮；<span class="style7">師古曰：「畮，古畝字。」</span>斷其首而載之，眉見於軾。<span class="style7">師古曰：「軾，車前橫木。」</span>何以書？記異也。劉向以為是時周室衰微，三國為大，可責者也。天戒若曰，不行禮義，大為夷狄之行，將至危亡。其後三國皆有篡弒之禍，<span class="style7">師古曰：「謂魯文公薨，襄仲弒惡及視而立宣公；齊連稱、管至父弒襄公而立無知；晉欒書、中行偃弒厲公而立悼公。」</span>近下人伐上之痾也。劉歆以為人變，屬黃祥。一曰，屬臝蟲之孽。一曰，天地之性人為貴，凡人為變，皆屬皇極下人伐上之痾云。京房易傳曰：「君暴亂，疾有道，厥妖長狄入國。」又曰：「豐其屋，下獨苦。<span class="style7">師古曰：「豐其屋，易豐卦上六爻辭也。豐，大也。」</span>長狄生，世主虜。」</p>
<p>史記秦始皇帝二十六年，有大人長五丈，足履六尺，皆夷狄服，凡十二人，見于臨洮。<span class="style7">師古曰：「隴西之縣也。音吐高反。」</span>天戒若曰，勿大為夷狄之行，將受其禍。是歲始皇初并六國，反喜以為瑞，銷天下兵器，作金人十二以象之。遂自賢聖，燔詩書，阬儒士；奢淫暴虐，務欲廣地；南戍五嶺，北築長城以備胡越，<span class="style7">師古曰：「五嶺，解在張耳陳餘傳。」</span>塹山填谷，西起臨洮，東至遼東，徑數千里。故大人見於臨洮，明禍亂之起。後十四年而秦亡，亡自戍卒陳勝發。</p>
<p>史記魏襄王十三年，魏有女子化為丈夫。京房易傳曰：「女子化為丈夫，茲謂陰昌，賤人為王；丈夫化為女子，茲謂陰勝，厥咎亡。」一曰，男化為女，宮刑濫也；<span class="style7">如淳曰：「宮刑之行大濫也。」</span>女化為男，婦政行也。</p>
<p>哀帝建平中，豫章有男子化為女子，嫁為人婦，生一子。長安陳鳳言此陽變為陰，將亡繼嗣，自相生之象。一曰，嫁為人婦生一子者，將復一世乃絕。</p>
<p>哀帝建平四年四月，山陽方與女子田無嗇生子。<span class="style7">師古曰：「方與者，山陽之縣也。女子姓田，名無嗇。方與音房豫。」</span>先未生二月，兒嗁腹中，及生，不舉，葬之陌上，三日，人過聞嗁聲，母掘收養。</p>
<p>平帝元始元年二月，朔方廣牧女子趙春病死，<span class="style7">師古曰：「廣牧，朔方之縣也。姓趙，名春。」</span>斂棺積六日，<span class="style7">師古曰：「斂音力贍反。棺音工喚反。」</span>出在棺外，自言見夫死父，曰：「年二十七，不當死。」太守譚以聞。京房易傳曰：「『幹父之蠱，有子，考亡咎』。<span class="style7">韋昭曰：「蠱事也。子能正父之事，是為有子，故考不為咎累。」師古曰：「易蠱卦初六爻辭也。」</span>子三年不改父道，思慕不皇，亦重見先人之非，<span class="style7">師古曰：「言父有不善之事，當速改之，若唯思慕而已，無所變易，是重顯先人之非也。一曰，三年之內，但思慕而已，不暇見父之非，故不改也。重音直用反。」</span>不則為私，厥妖人死復生。」一曰，至陰為陽，下人為上。</p>
<p>六月，長安女子有生兒，兩頭異頸面相鄉，四臂共匈俱前鄉，<span class="style7">師古曰：「鄉讀曰嚮。」</span>凥上有目長二寸所。京房易傳曰：「『睽孤，見豕負塗』，<span class="style7">師古曰：「易睽卦上九象辭也。睽孤，乖剌之意也。塗，泥也。睽音苦攜反。」</span>厥妖人生兩頭。下相攘善，妖亦同。人若六畜首目在下，茲謂亡上，正將變更。凡妖之作，以譴失正，各象其類。二首，下不壹也；足多，所任邪也；足少，下不勝任，或不任下也。凡下體生於上，不敬也；上體生於下，媟瀆也；生非其類，淫亂也；人生而大，上速成也；生而能言，好虛也。羣妖推此類，不改乃成凶也。」</p>
<p>景帝二年九月，膠東下密人年七十餘，生角，角有毛。時膠東、膠西、濟南、齊四王有舉兵反謀，謀由吳王濞起，連楚、趙，凡七國。下密，縣居四齊之中；<span class="style7">師古曰：「四齊即上所云膠東、膠西、濟南、齊也。本皆齊地，故謂之四齊。」</span>角，兵象，上鄉者也；<span class="style7">師古曰：「鄉讀曰嚮。次下亦同。」</span>老人，吳王象也；年七十，七國象也。天戒若曰，人不當生角，猶諸侯不當舉兵以鄉京師也；禍從老人生，七國俱敗云。諸侯不寤，明年吳王先起，諸侯從之，七國俱滅。京房易傳曰：「冢宰專政，厥妖人生角。」</p>
<p>成帝建始三年十月丁未，京師相驚，言大水至。渭水虒上小女陳持弓年九歲，<span class="style7">師古曰：「虒上，地名也。音斯。」</span>走入橫城門，入未央宮尚方掖門，殿門門衞戶者莫見，至句盾禁中而覺得。<span class="style7">師古曰：「句盾，少府之署。覺得，事覺而見執得也。」</span>民以水相驚者，陰氣盛也。小女而入宮殿中者，下人將因女寵而居有宮室之象也。名曰持弓，有似周家檿弧之祥。易曰：「弧矢之利，以威天下。」<span class="style7">師古曰：「下繫之辭也。」</span>是時，帝母王太后弟鳳始為上將，秉國政，天知其後將威天下而入宮室，故象先見也。其後，王氏兄弟父子五侯秉權，至莽卒篡天下，蓋陳氏之後云。京房易傳曰：「妖言動衆，茲謂不信，路將亡人，司馬死。」</p>
<p>成帝綏和二年八月庚申，鄭通里男子王襃<span class="style7">師古曰：「鄭縣之通里。」</span>衣絳衣小冠，帶劔入北司馬門殿東門，<span class="style7">師古曰：「入北司馬門，又入殿之東門也。」</span>上前殿，入非常室中，<span class="style7">如淳曰：「殿上室名。」</span>解帷組結佩之，<span class="style7">師古曰：「組，綬類，所以係帷，又垂以為飾也。佩帶之。」</span>招前殿署長業等曰：「天帝令我居此。」業等收縛考問，襃故公車大誰卒，<span class="style7">應劭曰：「在司馬殿門掌讙呵者也。」服虔曰：「衞士之師也，著樊噲冠。」師古曰：「大誰者，主問非常之人，云姓名是誰也。而應氏乃以讙譁為義，云大讙呵，不當厥理。後之學者輒改此書誰字為讙，違本文矣。大誰本以誰何稱，因用名官，有大誰長。今此卒者，長所領士卒也。」 </span>病狂易，<span class="style7">師古曰：「謂病狂而變易其常也。」</span>不自知入宮狀，下獄死。是時王莽為大司馬，哀帝即位，莽乞骸骨就第，天知其必不退，故因是而見象也。姓名章服甚明，徑上前殿路寢，入室取組而佩之，稱天帝命，然時人莫察。後莽就國，天下冤之，哀帝徵莽還京師。明年帝崩，莽復為大司馬，因是而篡國。</p>
<p>哀帝建平四年正月，民驚走，持稾或棷一枚，<span class="style7">如淳曰：「棷，麻幹也。」師古曰：「稾，禾稈也，音工老反。棷音鄒，又音側九反。」</span>傳相付與，曰行詔籌。道中相過逢多至千數，或被髮徒踐，<span class="style7">師古曰：「徒踐，謂徒跣也。」</span>或夜折關，或踰牆入，或乘車騎奔馳，以置驛傳行，經歷郡國二十六，至京師。其夏，京師郡國民聚會里巷仟佰，設張博具，<span class="style7">師古曰：「博戲之具。」</span>歌舞祠西王母，又傳書曰：「母告百姓，佩此書者不死。不信我言，視門樞下，當有白髮。」<span class="style7">師古曰：「樞，門扇所由開閉者也，音昌于反。」</span>至秋止。是時帝祖母傅太后驕，與政事，<span class="style7">師古曰：「與讀曰豫。」</span>故杜鄴對曰：「春秋災異，以指象為言語。籌，所以紀數。民，陰，水類也。水以東流為順走，而西行，反類逆上。象數度放溢，妄以相予，違忤民心之應也。西王母，婦人之稱。博弈，男子之事。於街巷仟伯，明離闑內，<span class="style7">師古曰：「闑，門橛也，音魚列反。」</span>與疆外。<span class="style7">師古曰：「與讀曰預。」</span>臨事盤樂，炕陽之意。白髮，衰年之象，體尊性弱，難理易亂。門，人之所由；樞，其要也。居人之所由，制持其要也。其明甚者。今外家丁、傅並侍帷幄，布於列位，有罪惡者不坐辜罰，亡功能者畢受官爵。皇甫、三桓，詩人所刺，春秋所譏，亡以甚此。<span class="style7">師古曰：「皇甫，周卿士之字也。用后嬖寵，而處職位，詩人刺之。事見小雅十月之交篇。」</span>指象昭昭，以覺聖朝，奈何不應！」後哀帝崩，成帝母王太后臨朝，王莽為大司馬，誅滅丁、傅。一曰丁、傅所亂者小，此異乃王太后、莽之應云。</p>
<hr/>
</div>
<!-- end .main --></div>
<!-- end #main --></div>
</div>
</body></html>