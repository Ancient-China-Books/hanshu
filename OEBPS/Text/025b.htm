<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷二十五下‧郊祀志第五下</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷二十五下・郊祀志第五下</h1>
<hr/>
<p id="p0"><a class="gg-link" href="#p0" onclick="return changeColor(this);"></a>是時旣滅兩粵，粵人勇之乃言「粵人俗鬼，<span class="style7">師古曰：「勇之，越人名也。俗鬼，言其土俗尚鬼神之事。」</span>而其祠皆見鬼，數有効。昔東甌王敬鬼，壽百六十歲。後世怠嫚，故衰耗。」<span class="style7">師古曰：「耗，減也，音火到反。」</span>迺命粵巫立粵祝祠，安臺無壇，亦祠天神帝百鬼，<span class="style7">師古曰：「天帝之神及百鬼。」</span>而以雞卜。<span class="style7">李竒曰：「持雞骨卜，如鼠卜。」</span>上信之，粵祠雞卜自此始用。<span class="style7">師古曰：「言國家始用。」</span></p>
<p id="p1"><a class="gg-link" href="#p1" onclick="return changeColor(this);"></a>公孫卿曰：「僊人可見，上徃常遽，以故不見。<span class="style7">師古曰：「遽，速也，音其庶反。」</span>今陛下可為館如緱氏城，<span class="style7">師古曰：「依其制度也。」</span>置脯棗，神人宜可致。且僊人好樓居。」於是令長安則作飛廉、桂館，<span class="style7">師古曰：「飛廉館及桂館二名也。」</span>甘泉則作益壽、延壽館，<span class="style7">師古曰：「益壽、延壽，亦二館名。」</span>使卿持節設具而候神人。迺作通天臺，<span class="style7">師古曰：「漢舊儀云臺高三十丈，望見長安城。」</span>置祠具其下，將招來神僊之屬。於是甘泉更置前殿，始廣諸宮室。夏，有芝生甘泉殿房內中。天子為塞河，興通天，若有光云，<span class="style7">師古曰：「為塞河及造通天臺而有神光之應，故赦天下也。」</span>迺下詔甘泉房中生芝九莖，赦天下，毋令復作。</p>
<p id="p2"><a class="gg-link" href="#p2" onclick="return changeColor(this);"></a>其明年，伐朝鮮。夏，旱。公孫卿曰：「黃帝時封則天旱，乾封三年。」<span class="style7">師古曰：「三歲不雨，暴所封之土令乾也。」</span>上迺下詔：「天旱，意乾封乎？<span class="style7">鄭氏曰：「言適新封則致旱，天欲乾我所封乎？」</span>其令天下尊祠靈星焉。」</p>
<p id="p3"><a class="gg-link" href="#p3" onclick="return changeColor(this);"></a>明年，上郊雍五畤，通回中道，遂北出蕭關，歷獨鹿、鳴澤，<span class="style7">師古曰：「解並在武紀。」</span>自西河歸，幸河東祠后土。</p>
<p id="p4"><a class="gg-link" href="#p4" onclick="return changeColor(this);"></a>明年冬，上巡南郡，至江陵而東。登禮灊之天柱山，號曰南嶽。<span class="style7">師古曰：「灊，廬江縣也，天柱山在焉。武帝以天柱山為南嶽。灊音潛。」</span>浮江，自潯陽出樅陽，<span class="style7">師古曰：「樅音千庸反。」</span>過彭蠡，禮其名山川。北至琅邪，並海上。<span class="style7">師古曰：「並音步浪反。上音時掌反。」</span>四月，至奉高修封焉。</p>
<p id="p5"><a class="gg-link" href="#p5" onclick="return changeColor(this);"></a>初，天子封泰山，泰山東北阯古時有明堂處，處險不敞。<span class="style7">師古曰：「言其阻阸不顯敞。」</span>上欲治明堂奉高旁，未曉其制度。濟南人公玉帶上黃帝時明堂圖。<span class="style7">師古曰：「公玉，姓也。帶，名也。呂氏春秋齊有公玉丹，此蓋其舊族。而說者讀公玉為宿，非也。單姓玉者，後漢司徒玉況，自音宿耳。」</span>明堂中有一殿，四面無壁，以茅蓋，通水，水圜宮垣，<span class="style7">師古曰：「圜，繞也。」</span>為復道，上有樓，從西南入，<span class="style7">師古曰：「復讀曰複也。」</span>名曰昆侖，天子從之入，以拜祀上帝焉。於是上令奉高作明堂汶上，如帶圖。<span class="style7">師古曰：「汶，水名也，出琅邪朱虛。作明堂於汶水之上也。帶圖，公玉帶所上明堂圖。汶音問。」</span>及是歲修封，則祠泰一、五帝於明堂上坐，<span class="style7">師古曰：「坐音才卧反。」</span>合高皇帝祠坐對之。<span class="style7">服虔曰：「漢是時未以高祖配天，故言對。光武以來迺配之。」</span>祠后土於下房，以二十太牢。天子從昆侖道入，始拜明堂如郊禮。畢，尞堂下。<span class="style7">師古曰：「尞，古燎字。」</span>而上又上泰山，自有祕祠其顛。而泰山下祠五帝，各如其方，黃帝并赤帝所，<span class="style7">師古曰：「與赤帝同處。」</span>有司侍祠焉。山上舉火，下悉應之。還幸甘泉，郊泰畤。春幸汾陰，祠后土。</p>
<p id="p6"><a class="gg-link" href="#p6" onclick="return changeColor(this);"></a>明年，幸泰山，以十一月甲子朔旦冬至日祀上帝於明堂，毋修封。其贊饗曰：「天增授皇帝泰元神策，周而復始。皇帝敬拜泰一。」<span class="style7">師古曰：「自此以上，贊祝者辭。」</span>東至海上，考入海及方士求神者，莫驗，然益遣，幾遇之。<span class="style7">師古曰：「益，多也。幾讀曰兾。言更遣人求之，兾必遇也。」</span>乙酉，柏梁災。十二月甲午朔，上親禪高里，<span class="style7">師古曰：「高里，山名。解在武紀。」</span>祠后土。臨勃海，將以望祀蓬萊之屬，幾至殊庭焉。<span class="style7">師古曰：「殊庭，蓬萊中仙人庭也。幾讀曰兾。」</span></p>
<p id="p7"><a class="gg-link" href="#p7" onclick="return changeColor(this);"></a>上還，以柏梁災故，受計甘泉。公孫卿曰：「黃帝就青靈臺，十二日燒，<span class="style7">師古曰：「就，成也，造臺適成，經十二日即遇火燒。」</span>黃帝乃治明庭。明庭，甘泉也。」方士多言古帝王有都甘泉者。其後天子又朝諸侯甘泉，甘泉作諸侯邸。勇之迺曰：「粵俗有火灾，復起屋，必以大，用勝服之。」於是作建章宮，度為千門萬戶。前殿度高未央。<span class="style7">師古曰：「度並音大各反。」</span>其東則鳳闕，高二十餘丈。<span class="style7">師古曰：「三輔故事云其闕圜上有銅鳳凰。」</span>其西則商中，數十里虎圈。<span class="style7">如淳曰：「商中，商庭也。」師古曰：「商，金也。於序在秋，故謂西方之庭為商庭，言廣數十里。於菟亦西方之獸，故於此置其圈也。」</span>其北治大池，漸臺高二十餘丈，名曰泰液，<span class="style7">師古曰：「漸，浸也。臺在池中，為水所浸，故曰漸臺。一音子廉反。三輔黃圖或為瀸字，瀸亦浸耳。」</span>池中有蓬萊、方丈、瀛州、壺梁，象海中神山龜魚之屬。<span class="style7">師古曰：「三輔故事云池北岸有石魚，長二丈，高五尺，西岸有石鼈三枚，長六尺。」</span>其南有玉堂璧門大鳥之屬。<span class="style7">師古曰：「立大鳥象也。」</span>立神明臺、井幹樓，高五十丈，輦道相屬焉。<span class="style7">師古曰：「漢宮閣疏云神明臺高五十丈，上有九室，恒置九天道士百人。然則神明、井幹俱高五十丈也。井幹樓積木而高，為樓若井幹之形也。井幹者，井上木欄也，其形或四角，或八角。張衡西京賦云『井幹疊而百層』，即謂此樓也。幹或作韓，其義並同。」</span></p>
<p id="p8"><a class="gg-link" href="#p8" onclick="return changeColor(this);"></a>夏，漢改歷，以正月為歲首，而色上黃，官更印章以五字，<span class="style7">師古曰：「解在武紀。」</span>因為太初元年。是歲，西伐大宛，蝗大起。丁夫人、雒陽虞初等<span class="style7">應劭曰：「丁夫人，其先丁復，本越人，封陽都侯。夫人其後，以詛軍為功。」韋昭曰：「丁，姓；夫人，名也。」</span>以方祠詛匈奴、大宛焉。</p>
<p id="p9"><a class="gg-link" href="#p9" onclick="return changeColor(this);"></a>明年，有司言雍五畤無牢孰具，芬芳不備。迺令祠官進畤犢牢具，色食所勝，<span class="style7">孟康曰：「若火勝金，則祠赤帝以白牲也。」</span>而以木寓馬代駒云。及諸名山川用駒者，悉以木寓馬代。獨行過親祠，迺用駒，它禮如故。</p>
<p id="p10"><a class="gg-link" href="#p10" onclick="return changeColor(this);"></a>明年，東巡海上，考神僊之屬，未有驗者。方士有言黃帝時為五城十二樓，<span class="style7">應劭曰：「昆侖玄圃五城十二樓，仙人之所常居。」</span>以候神人於執期，<span class="style7">鄭氏曰：「地名也。」</span>名曰迎年。<span class="style7">師古曰：「迎年，若云祈年。」</span>上許作之如方，名曰明年。<span class="style7">師古曰：「言明其得延年也。」</span>上親禮祠，上犢黃焉。</p>
<p id="p11"><a class="gg-link" href="#p11" onclick="return changeColor(this);"></a>公玉帶曰：「黃帝時雖封泰山，然風后、封鉅、岐伯令黃帝封東泰山，<span class="style7">韋昭曰：「風后、封鉅、岐伯皆黃帝臣也。」臣瓚曰：「東泰山在琅邪朱虛界，中有小泰山是。」</span>禪几山，<span class="style7">師古曰：「几山在朱虛縣，見地理志也。」</span>合符，然後不死。」天子旣令設祠具，至東泰山，卑小，不稱其聲，迺令祠官禮之，而不封焉。其後令帶奉祠候神物。復還泰山，修五年之禮如前，而加禪祠石閭。石閭者，在泰山下阯南方，<span class="style7">師古曰：「下基之南面。」</span>方士言僊人閭也，故上親禪焉。</p>
<p id="p12"><a class="gg-link" href="#p12" onclick="return changeColor(this);"></a>其後五年，復至泰山修封，還過祭恒山。</p>
<p id="p13"><a class="gg-link" href="#p13" onclick="return changeColor(this);"></a>自封泰山後，十三歲而周徧於五嶽、四瀆矣。</p>
<p id="p14"><a class="gg-link" href="#p14" onclick="return changeColor(this);"></a>後五年，復至泰山修封。東幸琅邪，禮日成山，登之罘，浮大海，用事八神延年。<span class="style7">師古曰：「解並在武紀。延年，即上所謂迎年者。」</span>又祠神人於交門宮，若有鄉坐拜者云。<span class="style7">師古曰：「如有神人景象嚮祠坐而拜也。事具在武紀。鄉讀與嚮同。」</span></p>
<p id="p15"><a class="gg-link" href="#p15" onclick="return changeColor(this);"></a>後五年，上復修封于泰山。東游東萊，臨大海。是歲，雍縣無雲如靁者三，<span class="style7">師古曰：「靁，古雷字也。空有雷聲也。」</span>或如虹氣蒼黃，若飛鳥集棫陽宮南，<span class="style7">師古曰：「棫音域。」</span>聲聞四百里。隕石二，黑如黳，有司以為美祥，以薦宗廟。而方士之候神入海求蓬萊者終無驗，公孫卿猶以大人之迹為解。<span class="style7">師古曰：「言見大人之跡，以自解說也。」</span>天子猶羈縻不絕，<span class="style7">師古曰：「羈縻，繫聯之意。馬絡頭曰羈也。牛靷曰縻。」</span>幾遇其真。<span class="style7">師古曰：「幾讀曰兾。」</span></p>
<p id="p16"><a class="gg-link" href="#p16" onclick="return changeColor(this);"></a>諸所興，如薄忌泰一及三一、冥羊、馬行、赤星，五牀。寬舒之祠宮<span class="style7">李竒曰：「皆祠名。」</span>以歲時致禮。凡六祠，皆大祝領之。至如八神，諸明年、几山它名祠，行過則祠，去則已。方士所興祠，各自主，其人終則已，祠官不主。它祠皆如故。甘泉泰一、汾陰后土，三年親郊祠，而泰山五年一修封。武帝凡五修封。昭帝即位，富於春秋，未甞親巡祭云。</p>
<p id="p17"><a class="gg-link" href="#p17" onclick="return changeColor(this);"></a>宣帝即位，由武帝正統興，故立三年，尊孝武廟為世宗，行所巡狩郡國皆立廟。告祠世宗廟日，有白鶴集後庭。以立世宗廟告祠孝昭寢，有鴈五色集殿前。西河築世宗廟，神光興于殿旁，有鳥如白鶴，前赤後青。神光又興于房中，如燭狀。廣川國世宗廟殿上有鍾音，門戶大開，夜有光，殿上盡明。上迺下詔赦天下。</p>
<p id="p18"><a class="gg-link" href="#p18" onclick="return changeColor(this);"></a>時，大將軍霍光輔政，上共己正南面，<span class="style7">師古曰：「共讀曰恭。」</span>非宗廟之祀不出。十二年，迺下詔曰：「蓋聞天子尊事天地，修祀山川，古今通禮也。閒者，上帝之祠闕而不親十有餘年，朕甚懼焉。朕親飭躬齊戒，親奉祀，為百姓蒙嘉氣，獲豐年焉。」</p>
<p id="p19"><a class="gg-link" href="#p19" onclick="return changeColor(this);"></a>明年正月，上始幸甘泉，郊見泰畤，數有美祥。修武帝故事，盛車服，敬齊祠之禮，頗作詩歌。</p>
<p id="p20"><a class="gg-link" href="#p20" onclick="return changeColor(this);"></a>其三月，幸河東，祠后土，有神爵集，改元為神爵。制詔太常：「夫江海，百川之大者也，今闕焉無祠。其令祠官以禮為歲事，<span class="style7">師古曰：「言每歲常祠之。」</span>以四時祠江海雒水，祈為天下豐年焉。」自是五嶽、四瀆皆有常禮。東嶽泰山於博，中嶽泰室於嵩高，南嶽灊山於灊，<span class="style7">師古曰：「灊與潛同也。」</span>西嶽華山於華陰，北嶽常山於上曲陽，<span class="style7">師古曰：「上曲陽，常山郡之縣也。」</span>河於臨晉，<span class="style7">師古曰：「馮翊之縣也，臨河西岸。」</span>江於江都，<span class="style7">師古曰：「廣陵之縣也。」</span>淮於平氏，<span class="style7">師古曰：「南陽之縣也。」</span>濟於臨邑界中，<span class="style7">師古曰：「東郡之縣也。」</span>皆使者持節侍祠。唯泰山與河歲五祠，江水四，餘皆一禱而三祠云。</p>
<p id="p21"><a class="gg-link" href="#p21" onclick="return changeColor(this);"></a>時，南郡獲白虎，獻其皮牙爪，上為立祠。又以方士言，為隨侯、劔寶、玉寶璧、周康寶鼎立四祠於未央宮中。又祠太室山於即墨，三戶山於下密，<span class="style7">師古曰：「即墨、下密皆膠東之縣也。」</span>祠天封苑火井於鴻門。<span class="style7">如淳曰：「地理志西河鴻門縣有天封苑火井祠，火從地中出。」</span>又立歲星、辰星、太白、熒惑、南斗祠於長安城旁。又祠參山八神於曲城，<span class="style7">師古曰：「東萊之縣也。」</span>蓬山石社石鼓於臨朐，<span class="style7">師古曰：「臨朐，齊郡縣也。朐音劬。地理志蓬山作達山也。」</span>之罘山於腄，成山於不夜，萊山於黃。<span class="style7">應劭曰：「腄音甀。」晉灼曰：「腄、不夜、黃縣皆屬東萊。」師古曰：「腄音丈瑞反。」</span>成山祠日，萊山祠月。又祠四時於琅邪，蚩尤於壽良。<span class="style7">師古曰：「東郡之縣也。」</span>京師近縣鄠，則有勞谷、五牀山、日月、五帝、僊人、玉女祠。雲陽有徑路神祠，祭休屠王也。<span class="style7">師古曰：「休屠，匈奴王號也。徑路神，本匈奴之祠也。休音許虯反。屠音除。」</span>又立五龍山僊人祠及黃帝、天神、帝原水，凡四祠於膚施。<span class="style7">師古曰：「膚施，上郡之縣也。」</span></p>
<p id="p22"><a class="gg-link" href="#p22" onclick="return changeColor(this);"></a>或言益州有金馬碧雞之神，<span class="style7">如淳曰：「金形似馬，碧形似雞。」</span>可醮祭而致，於是遣諫大夫王襃使持節而求之。</p>
<p id="p23"><a class="gg-link" href="#p23" onclick="return changeColor(this);"></a>大夫劉更生獻淮南枕中洪寶苑祕之方，<span class="style7">師古曰：「洪，大也。苑祕者，言祕術之苑囿也。」</span>令尚方鑄作。事不驗，更生坐論。京兆尹張敞上疏諫曰：「願明主時忘車馬之好，斥遠方士之虛語，<span class="style7">師古曰：「遠音於萬反。」</span>游心帝王之術，太平庶幾可興也。」後尚方待詔皆罷。</p>
<p id="p24"><a class="gg-link" href="#p24" onclick="return changeColor(this);"></a>是時，美陽得鼎，獻之。<span class="style7">師古曰：「美陽，扶風之縣也。」</span>下有司議，多以為宜薦見宗廟，如元鼎時故事。張敞好古文字，桉鼎銘勒而上議曰：「臣聞周祖始乎后稷，后稷封于斄，<span class="style7">師古曰：「斄讀與邰同，今武功故城是。」</span>公劉發迹於豳，<span class="style7">師古曰：「今豳州是也。」</span>大王建國於𨙸梁，<span class="style7">師古曰：「梁山在岐山之東，九嵕之西，非夏陽之梁山也。𨙸，古岐字。」</span>文武興於酆鎬。<span class="style7">師古曰：「酆，今長安城西豐水上也。鎬在昆明池北。」</span>由此言之，則𨙸梁豐鎬之間周舊居也，固宜有宗廟壇場祭祀之臧。今鼎出于𨙸東，中有刻書曰：『王命尸臣：「官此栒邑，<span class="style7">師古曰：「尸臣，主事之臣也。栒邑，即豳地是也。栒音荀。」</span>賜爾旂鸞黼黻琱戈。」<span class="style7">師古曰：「交龍為旂。鸞謂有鸞之車也。黼黻，冕服也。琱戈，刻鏤之戈也。琱與凋同。」</span>尸臣拜手稽首曰：「敢對揚天子丕顯休命。」』<span class="style7">師古曰：「拜手，首至於手也。」</span>臣愚不足以迹古文，<span class="style7">師古曰：「尋其文跡。」</span>竊以傳記言之，此鼎殆周之所以襃賜大臣，大臣子孫刻銘其先功，臧之于宮廟也。昔寶鼎之出於汾脽也，河東太守以聞，詔曰：『朕巡祭后土，祈為百姓蒙豐年，<span class="style7">師古曰：「為音於偽反。」</span>今穀嗛未報，<span class="style7">師古曰：「嗛，少意也。言穀稼尚少，未獲豐年也。嗛音苦簟反。」</span>鼎焉為出哉？』博問耆老，意舊臧與？<span class="style7">服虔曰：「言鼎豈舊臧於此地。」師古曰：「與讀曰歟。」</span>誠欲考得事實也。有司驗脽上非舊臧處，鼎大八尺一寸，高三尺六寸，殊異於衆鼎。今此鼎細小，又有款識，<span class="style7">師古曰：「款，刻也。識，記也，音式志反。」</span>不宜薦見於宗廟。」制曰：「京兆尹議是。」</p>
<p id="p25"><a class="gg-link" href="#p25" onclick="return changeColor(this);"></a>上自幸河東之明年正月，鳳皇集祋祤，<span class="style7">師古曰：「祋祤，馮翊之縣也。祋音丁活反，又丁外反。祤音況矩反。」</span>於所集處得玉寶，起步壽宮，迺下詔赦天下。後間歲，鳳皇神爵甘露降集京師，<span class="style7">師古曰：「間歲，隔一歲也。」</span>赦天下。其冬，鳳皇集上林，迺作鳳皇殿，以荅嘉瑞。<span class="style7">師古曰：「荅，應也。」</span>明年正月，復幸甘泉，郊泰畤，改元曰五鳳。明年，幸雍祠五畤。其明年春，幸河東，祠后土，赦天下。後間歲，改元為甘露。正月，上幸甘泉，郊泰畤。其夏，黃龍見新豐。建章、未央、長樂宮鍾虡銅人皆生毛，長一寸所，<span class="style7">師古曰：「虡，神獸名也，縣鍾之木刻飾為之，因名曰虡也。」</span>時以為美祥。後間歲正月，上郊泰畤，因朝單于於甘泉宮。後間歲，改元黃龍。正月，復幸甘泉，郊泰畤，又朝單于於甘泉宮。至冬而崩。鳳皇下郡國凡五十餘所。</p>
<p id="p26"><a class="gg-link" href="#p26" onclick="return changeColor(this);"></a>元帝即位，遵舊儀，間歲正月，一幸甘泉郊泰畤，又東至河東祠后土，西至雍祠五畤。凡五奉泰畤、后土之祠。亦施恩澤，時所過毋出田租，賜百戶牛酒，<span class="style7">師古曰：「言有時如此，不常然也。」</span>或賜爵，赦罪人。元帝好儒，貢禹、韋玄成、匡衡等相繼為公卿。禹建言漢家宗廟祭祀多不應古禮，上是其言。後韋玄成為丞相，議罷郡國廟，自泰上皇、孝惠帝諸園寢廟皆罷。後元帝寢疾，夢神靈譴罷諸廟祠，上遂復焉。後或罷或復，至哀、平不定。語在韋玄成傳。</p>
<p id="p27"><a class="gg-link" href="#p27" onclick="return changeColor(this);"></a>成帝初即位，丞相衡、御史大夫譚<span class="style7">師古曰：「衡，匡衡。譚，張譚。」</span>奏言：「帝王之事莫大乎承天之序，承天之序莫重於郊祀，故聖王盡心極慮以建其制。祭天於南郊，就陽之義也；瘞地於北郊，即陰之象也。<span class="style7">師古曰：「祭地曰瘞薶，故云瘞地也。即，就也。」</span>天之於天子也，因其所都而各饗焉。往者，孝武皇帝居甘泉宮，即於雲陽立泰畤，祭於宮南。今行常幸長安，郊見皇天反北之泰陰，祠后土反東之少陽，事與古制殊。又至雲陽，行谿谷中，阸陜且百里，汾陰則渡大川，有風波舟楫之危，<span class="style7">師古曰：「楫音集。其字從木。」</span>皆非聖主所宜數乘。郡縣治道共張，吏民困苦，<span class="style7">師古曰：「共讀曰供，音居用反。張音竹亮反。下皆類此。」</span>百官煩費。勞所保之民，行危險之地，<span class="style7">師古曰：「保，養也。」</span>難以奉神靈而祈福祐，殆未合於承天子民之意。昔者周文武郊於豐鄗，成王郊于雒邑。由此觀之，天隨王者所居而饗之，可見也。甘泉泰畤、河東后土之祠宜可徙置長安，合於古帝王。願與羣臣議定。」奏可。大司馬車騎將軍許嘉等八人以為所從來乆遠，宜如故。右將軍王商、博士師丹、議郎翟方進等五十人以為禮記曰「燔柴於太壇，祭天也；瘞薶於大折，祭地也。」<span class="style7">韋昭曰：「大折，謂為壇於昭晰地也。」師古曰：「折，曲也。言方澤之形，四曲折也。」</span>兆於南郊，所以定天位也。<span class="style7">鄧展曰：「除地為營埒，有形兆也。」</span>祭地於大折，在北郊，就陰位也。郊處各在聖王所都之南北。書曰「越三日丁巳，用牲于郊，牛二。」<span class="style7">師古曰：「周書洛誥之辭。」</span>周公加牲，告徙新邑，定郊禮於雒。明王聖主，事天明，事地察。天地明察，神明章矣。天地以王者為主，故聖王制祭天地之禮必於國郊。長安，聖主之居，皇天所觀視也。甘泉、河東之祠非神靈所饗，宜徙就正陽大陰之處。違俗復古，循聖制，定天位，如禮便。於是衡、譚奏議曰：「陛下聖德，怱明上通，<span class="style7">師古曰：「怱與聦同。」</span>承天之大，典覽羣下，使各悉心盡慮，議郊祀之處，天下幸甚。臣聞廣謀從衆，則合於天心，故洪範曰『三人占，則從二人言』，<span class="style7">師古曰：「洪範，周書也。」</span>言少從多之義也。論當往古，宜於萬民，則依而從之；<span class="style7">師古曰：「論，議也，音來頓反。」</span>違道寡與，則廢而不行。今議者五十八人，其五十人言當徙之義，皆著於經傳，同於上世，便於吏民；八人不桉經蓺，考古制，而以為不宜，無法之議，難以定吉凶。太誓曰：『正稽古立功立事，可以永年，丕天之大律。』<span class="style7">師古曰：「今文泰誓，周書也。稽，考也。永，長也。丕，奉也。律，法也。言正考古道而立事，則可長年享有天下，是則奉天之大法也。」</span>詩曰『毋曰高高在上，陟降厥士，日監在茲』，<span class="style7">師古曰：「詩周頌敬之詩也。陟，升也。士，事也。言無謂天之高而又高，遠在上而不加敬，天迺上下升降，日日監觀於此，視人之所為者耳。」</span>言天之日監王者之處也。又曰『迺眷西顧，此維予宅』，<span class="style7">師古曰：「大雅皇矣之詩也。宅，居也。言天眷然西顧，以周國為居也。商紂在東，故謂周為西也。」</span>言天以文王之都為居也。宜於長安定南北郊，為萬世基。」天子從之。</p>
<p id="p28"><a class="gg-link" href="#p28" onclick="return changeColor(this);"></a>旣定，衡言：「甘泉泰畤紫壇，八觚宣通象八方。<span class="style7">服虔曰：「八觚，如今社壇也。」師古曰：「觚，角也。」</span>五帝壇周環其下，又有羣神之壇。以尚書禋六宗、望山川、徧羣神之義，紫壇有文章采鏤黼黻之飾及玉、女樂，<span class="style7">師古曰：「漢舊儀云祭天用六綵綺席六重，用玉几玉飾器凡七十。女樂，即禮樂志所云『使童男童女俱歌』也。」</span>石壇、僊人祠，瘞鸞路、騂駒、寓龍馬，不能得其象於古。臣聞郊柴饗帝之義，埽地而祭，上質也。歌大呂舞雲門以竢天神，歌太蔟舞咸池以竢地祇，<span class="style7">師古曰：「此周禮也。大呂合於黃鍾。黃鍾，陽聲之首也。雲門，黃帝樂也。太蔟，陽聲次二者也。咸池，堯樂也。」</span>其牲用犢，其席槀稭，其器陶匏，<span class="style7">師古曰：「陶，瓦器；匏，瓠也。稭音戛。」</span>皆因天地之性，貴誠上質，不敢修其文也。以為神祇功德至大，雖修精微而備庶物，猶不足以報功，唯至誠為可，故上質不飾，以章天德。紫壇偽飾女樂、鸞路、騂駒、龍馬、石壇之屬，宜皆勿修。」</p>
<p id="p29"><a class="gg-link" href="#p29" onclick="return changeColor(this);"></a>衡又言：「王者各以其禮制事天地，非因異世所立而繼之。<span class="style7">師古曰：「異世，謂前代。」</span>今雍鄜、密、上下畤，<span class="style7">晉灼曰：「秦文公、宣公所立畤也。」</span>本秦侯各以其意所立，非禮之所載術也。漢興之初，儀制未及定，即且因秦故祠，復立北畤。今旣稽古，建定天地之大禮，郊見上帝，青赤白黃黑五方之帝皆畢陳，各有位饌，祭祀備具。諸侯所妄造，王者不當長遵。及北畤，未定時所立，<span class="style7">師古曰：「謂高祖之初，禮儀未定。」</span>不宜復修。」天子皆從焉。及陳寶祠，由是皆罷。</p>
<p id="p30"><a class="gg-link" href="#p30" onclick="return changeColor(this);"></a>明年，上始祀南郊，赦奉郊之縣及中都官耐罪囚徒。<span class="style7">師古曰：「中都官，京師諸官府也。」</span>是歲衡、譚復條奏：「長安厨官縣官給祠郡國候神方士使者所祠，凡六百八十三所，其二百八所應禮，及疑無明文，可奉祠如故。其餘四百七十五所不應禮，或復重，<span class="style7">師古曰：「復音扶目反。重音丈庸反。」</span>請皆罷。」奏可。本雍舊祠二百三所，唯山川諸星十五所為應禮云。若諸布、諸嚴、諸逐，皆罷。杜主有五祠，置其一。又罷高祖所立梁、晉、秦、荊巫、九天、南山、萊中之屬，及孝文渭陽、孝武薄忌泰一、三一、黃帝、冥羊、馬行、泰一、皐山山君、武夷、夏后啟母石、萬里沙、八神、延年之屬，及孝宣泰山、蓬山、之罘、成山、萊山、四時、蚩尤、勞谷、五牀、僊人、玉女、徑路、黃帝、天神、原水之屬，皆罷。候神方士使者副佐、本草待詔七十餘人皆歸家。<span class="style7">師古曰：「本草待詔，謂以方藥本草而待詔者。」</span></p>
<p id="p31"><a class="gg-link" href="#p31" onclick="return changeColor(this);"></a>明年，匡衡坐事免官爵。衆庶多言不當變動祭祀者。又初罷甘泉泰畤作南郊日，大風壞甘泉竹宮，折拔畤中樹大十圍以上百餘。天子異之，以問劉向。對曰：「家人尚不欲絕種祠，<span class="style7">師古曰：「家人，謂庶人之家也。種祠，繼嗣所傳祠也。」</span>況於國之神寶舊畤！且甘泉、汾陰及雍五畤始立，皆有神祇感應，然後營之，非苟而已也。武、宣之世，奉此三神，禮敬敕備，<span class="style7">師古曰：「敕，整也。」</span>神光尤著。祖宗所立神祇舊位，誠未易動。及陳寶祠，自秦文公至今七百餘歲矣，漢興世世常來，光色赤黃，長四五丈，直祠而息，音聲砰隱，野雞皆雊。<span class="style7">師古曰：「直，當也。息，止也。當祠處而止也。砰音普萌反。」</span>每見雍太祝祠以太牢，遣候者乘傳馳詣行在所，<span class="style7">師古曰：「報神之來也。傳音張戀反。」</span>以為福祥。高祖時五來，文帝二十六來，武帝七十五來，宣帝二十五來，初元元年以來亦二十來，此陽氣舊祠也。及漢宗廟之禮，不得擅議，皆祖宗之君與賢臣所共定。古今異制，經無明文，至尊至重，難以疑說正也。前始納貢禹之議，後人相因，多所動搖。易大傳曰：『誣神者殃及三世。』恐其咎不獨止禹等。」上意恨之。<span class="style7">師古曰：「恨，悔也。」</span></p>
<p id="p32"><a class="gg-link" href="#p32" onclick="return changeColor(this);"></a>後上以無繼嗣故，令皇太后詔有司曰：「蓋聞王者承事天地，交接泰一，尊莫著於祭祀。孝武皇帝大聖通明，始建上下之祀，<span class="style7">師古曰：「上下，謂天地。」</span>營泰畤于甘泉，定后土于汾陰，而神祇安之，饗國長乆，子孫蕃滋，<span class="style7">師古曰：「蕃音扶元反。」</span>累世遵業，福流于今。今皇帝寬仁孝順，奉循聖緒，靡有大愆，而乆無繼嗣。思其咎職，殆在徙南北郊，<span class="style7">師古曰：「職，主也，咎過主於此也。」</span>違先帝之制，改神祇舊位，失天地之心，以妨繼嗣之福。春秋六十，未見皇孫，<span class="style7">師古曰：「皇太后自謂。」</span>食不甘味，寢不安席，朕甚悼焉。春秋大復古，善順祀。<span class="style7">師古曰：「以復古為大，以順祀為善也。」</span>其復甘泉泰畤，汾陰后土如故，及雍五畤、陳寶祠在陳倉者。」天子復親郊禮如前。又復長安、雍及郡國祠著明者且半。</p>
<p id="p33"><a class="gg-link" href="#p33" onclick="return changeColor(this);"></a>成帝末年頗好鬼神，亦以無繼嗣故，多上書言祭祀方術者，皆得待詔，祠祭上林苑中長安城旁，費用甚多，然無大貴盛者，谷永說上曰：「臣聞明於天地之性，不可或以神怪；知萬物之情，不可罔以非類。<span class="style7">師古曰：「罔猶蔽。」</span>諸背仁義之正道，不遵五經之法言，而盛稱竒怪鬼神，廣崇祭祀之方，求報無福之祠，及言世有僊人，服食不終之藥，𨖈興輕舉，<span class="style7">如淳曰：「𨖈，遠也。興，舉也。」師古曰：「𨖈，古遙字也。興，起也。謂起而遠去也。」</span>登遐倒景，<span class="style7">如淳曰：「在日月之上，反從下照，故其景倒。」師古曰：「遐亦遠也。」</span>覽觀縣圃，浮游蓬萊，<span class="style7">李竒曰：「昆侖九成，上有縣圃，縣圃之上即閶闔天門。」</span>耕耘五德，朝種暮穫，<span class="style7">晉灼曰：「翼氏風角，五德東方甲，南方丙，西方庚，北方壬，中央戊。種五色禾於此地而耕耘也。」</span>與山石無極，<span class="style7">師古曰：「言獲長壽，比於山石無窮也。」</span>黃冶變化，<span class="style7">晉灼曰：「黃者，鑄黃金也。道家言冶丹沙令變化，可鑄作黃金也。」</span>堅冰淖溺，<span class="style7">晉灼曰：「方士詐以藥石若陷冰丸投之冰上，冰即消液，因假為神仙道使然也。或曰，謂冶金令可餌也。」師古曰：「或說非也。淖，濡甚也，音女敎反。」</span>化色五倉之術者，<span class="style7">李竒曰：「思身中有五色，腹中有五倉神；五色存則不死，五倉存則不飢。」</span>皆姦人惑衆，挾左道，懷詐偽，以欺罔世主。<span class="style7">師古曰：「左道，邪僻之道，非正義也。」</span>聽其言，洋洋滿耳，若將可遇；<span class="style7">師古曰：「洋洋，美盛之貌也。洋音羊，又音祥。」</span>求之，盪盪如係風捕景，終不可得。<span class="style7">師古曰：「盪盪，空曠之貌也。盪音蕩。」</span>是以明王距而不聽，聖人絕而不語。<span class="style7">師古曰：「謂孔子不語怪神。」</span>昔周史萇弘欲以鬼神之術輔尊靈王會朝諸侯，而周室愈微，諸侯愈叛。楚懷王隆祭祀，事鬼神，欲以獲福助，卻秦師，<span class="style7">師古曰：「卻，退。音丘略反。」</span>而兵挫地削，身辱國危。秦始皇初并天下，甘心於神僊之道，遣徐福、韓終之屬多齎童男童女入海求神采藥，因逃不還，天下怨恨。漢興，新垣平、齊人少翁、公孫卿、欒大等，皆以僊人黃冶祭祠事鬼使物入海求神采藥貴幸，賞賜累千金。大尤尊盛，至妻公主，爵位重絫，震動海內。<span class="style7">師古曰：「絫，古累字。」</span>元鼎、元封之際，燕齊之間方士瞋目扼<img alt="腕" src="../Images/22bf2.gif"/>，言有神僊祭祀致福之術者以萬數。其後，平等皆以術窮詐得，誅夷伏辜。<span class="style7">師古曰：「詐得，謂主上得其詐偽之情。」</span>至初元中，有天淵玉女、鉅鹿神人、轑陽侯師張宗之姦，紛紛復起。<span class="style7">師古曰：「轑陽侯，江仁也，元帝時坐使家丞上印綬隨宗學仙免官。轑音遼。」</span>夫周秦之末，三五之隆，<span class="style7">師古曰：「三謂三皇，五謂五帝也。」</span>已甞專意散財，厚爵祿，竦精神，舉天下以求之矣。曠日經年，靡有毫氂之驗，足以揆今。經曰：『享多儀，儀不及物，惟曰不享。』<span class="style7">師古曰：「周書洛誥之辭也。言祭享之道，唯以絜誠，若多其容儀，而不及禮物，則不為神所享也。」</span>論語說曰：『子不語怪神。』<span class="style7">師古曰：「說謂論語之說也。」</span>唯陛下距絕此類，毋令姦人有以窺朝者。」上善其言。</p>
<p id="p34"><a class="gg-link" href="#p34" onclick="return changeColor(this);"></a>後成都侯王商為大司馬衞將軍輔政，杜鄴說商曰：「『東鄰殺牛，不如西鄰之瀹祭』，<span class="style7">師古曰：「此易旣濟九五爻辭也。東鄰，謂商紂也。西鄰，周文王也。瀹祭，謂瀹煮新菜以祭。言祭祀之道莫盛修德，故紂之牛牲，不如文王之蘋藻也。瀹音籥。」</span>言奉天之道，貴以誠質大得民心也。行穢祀豐，猶不蒙祐；德修薦薄，吉必大來。古者壇場有常處，尞禋有常用，<span class="style7">師古曰：「尞，古燎字。」</span>贊見有常禮；犧牲玉帛雖備而財不匱，車輿臣役雖動而用不勞。是故每舉其禮，助者歡說，<span class="style7">師古曰：「助謂助祭也。說讀曰悅。」</span>大路所歷，黎元不知。<span class="style7">師古曰：「大路，天子祭天所乘之車也。黎元不知，言無徭費，不勞於下也。」</span>今甘泉、河東天地郊祀，咸失方位，違陰陽之宜。及雍五畤皆曠遠，奉尊之役休而復起，繕治共張無解已時，皇天著象殆可略知。前上甘泉，先敺失道；<span class="style7">師古曰：「敺與驅字同。」</span>禮月之夕，奉引復迷。<span class="style7">韋昭曰：「奉引，前導引車。」</span>祠后土還，臨河當渡，疾風起波，船不可御。又雍大雨，壞平陽宮垣。迺三月甲子，震電災林光宮門。<span class="style7">孟康曰：「甘泉一名林光。」師古曰：「林光，秦離宮名也。漢又於其旁起甘泉宮，非一名也。」</span>祥瑞未著，咎徵仍臻。迹三郡所奏，皆有變故。<span class="style7">師古曰：「跡謂觀其事跡也。」</span>不荅不饗，何以甚此！<span class="style7">師古曰：「不荅，不當天意。不饗，不為天所饗也。」</span>詩曰『率由舊章』。<span class="style7">師古曰：「大雅假樂之詩也。率，循也。由，用也。循用舊典之文章也。」</span>舊章，先王法度，文王以之，交神于祀，子孫千億。宜如異時公卿之議，復還長安南北郊。」</p>
<p id="p35"><a class="gg-link" href="#p35" onclick="return changeColor(this);"></a>後數年，成帝崩，皇太后詔有司曰：「皇帝即位，思順天心，遵經義，定郊禮，天下說憙。<span class="style7">師古曰：「說讀曰悅。」</span>懼未有皇孫，故復甘泉泰畤、汾陰后土，庶幾獲福。皇帝恨難之，卒未得其祐。其復南北郊長安如故，以順皇帝之意也。」</p>
<p id="p36"><a class="gg-link" href="#p36" onclick="return changeColor(this);"></a>哀帝即位，寢疾，博徵方術士，京師諸縣皆有侍祠使者，盡復前世所常興諸神祠官，凡七百餘所，一歲三萬七千祠云。</p>
<p id="p37"><a class="gg-link" href="#p37" onclick="return changeColor(this);"></a>明年，復令太皇太后詔有司曰：「皇帝孝順，奉承聖業，靡有解怠，<span class="style7">師古曰：「解讀曰懈。」</span>而乆疾未瘳。夙夜唯思，殆繼體之君不宜改作。其復甘泉泰畤、汾陰后土祠如故。」上亦不能親至，遣有司行事而禮祠焉。後三年，哀帝崩。</p>
<p id="p38"><a class="gg-link" href="#p38" onclick="return changeColor(this);"></a>平帝元始五年，大司馬王莽奏言：「王者父事天，故爵稱天子。孔子曰：『人之行莫大於孝，孝莫大於嚴父，嚴父莫大於配天。<span class="style7">師古曰：「孝經載孔子之言。」</span>』王者尊其考，欲以配天，緣考之意，欲尊祖，推而上之，遂及始祖。是以周公郊祀后稷以配天，宗祀文王於明堂以配上帝。禮記天子祭天地及山川，歲徧。春秋穀梁傳以十二月下辛卜，正月上辛郊。<span class="style7">師古曰：「豫卜郊之日。」</span>高皇帝受命，因雍四畤起北畤，而備五帝，未共王地之祀。<span class="style7">師古曰：「共讀曰恭。」</span>孝文十六年用新垣平，初起渭陽五帝廟，祭泰一、地祇，以太祖高皇帝配。日冬至祠泰一，夏至祠地祇，皆并祠五帝，而共一特，上親郊拜。後平伏誅，迺不復自親，而使有司行事。孝武皇帝祠雍，曰：『今上帝朕親郊，而后土無祠，則禮不荅也。』於是元鼎四年十一月甲子始立后土祠於汾陰。或曰，五帝，泰一之佐，宜立泰一。五年十一月癸未始立泰一祠於甘泉，二歲一郊，與雍更祠，<span class="style7">師古曰：「更音工衡反。」</span>亦以高祖配，不歲事天，皆未應古制。建始元年，徙甘泉泰畤、河東后土於長安南北郊。永始元年三月，以未有皇孫，復甘泉、河東祠。綏和二年，以卒不獲祐，復長安南北郊。建平三年，懼孝哀皇帝之疾未瘳，復甘泉、汾陰祠，竟復無福。臣謹與太師孔光、長樂少府平晏、大司農左咸、中壘校尉劉歆、太中大夫朱陽、博士薛順、議郎國由等六十七人議，皆曰宜如建始時丞相衡等議，復長安南北郊如故。」</p>
<p id="p39"><a class="gg-link" href="#p39" onclick="return changeColor(this);"></a>莽又頗改其祭禮，曰：「周官天墬之祀，<span class="style7">師古曰：「墬，古地字也。下皆類此。」</span>樂有別有合。其合樂曰『以六律、六鐘、五聲、八音、六舞大合樂』，祀天神，祭墬祇，祀四望，祭山川，享先妣先祖。<span class="style7">師古曰：「此周禮春官大司樂之職也。六律，合陽聲者。六鐘，以六律六鐘之均也。五聲，宮、商、角、徵、羽。八音，金、石、絲、竹、匏、土、革、木。六舞，雲門、咸池、大韶、大夏、大護、大武也。大合樂者，徧作之也。先妣，姜嫄也。先祖，先王先公也。」</span>凡六樂，奏六歌，而天墬神祇之物皆至。<span class="style7">師古曰：「謂一變而致羽物及川澤之祇，再變而致臝物及山林之祇，三變而致鱗物及丘陵之祇，四變而致毛物及墳衍之祇，五變而致介物及地祇，六變而致象物及天神。」</span>四望，蓋謂日月星海也。三光高而不可得親，海廣大無限界，故其樂同。祀天則天文從。祭墬則墬理從。三光，天文也。山川，地理也。天地合祭，先祖配天，先妣配墬，其誼一也。天墬合精，夫婦判合。祭天南郊，則以墬配，一體之誼也。天墬位皆南鄉，同席，<span class="style7">師古曰：「鄉讀曰嚮。其下並同。」</span>墬在東，共牢而食。高帝、高后配于壇上，西鄉，后在北，亦同席共牢。牲用繭栗，<span class="style7">師古曰：「謂牛角如繭及栗者，牛之小也。」</span>玄酒陶匏。禮記曰天子籍田千畮以事天墬，<span class="style7">師古曰：「畮，古畝字。」</span>繇是言之，宜有黍稷。<span class="style7">師古曰：「繇讀與由同。」</span>天地用牲一，燔尞瘞薶用牲一，高帝、高后用牲一。天用牲左，及黍稷燔尞南郊；墬用牲右，及黍稷瘞于北郊。其旦，東鄉再拜朝日；其夕，西鄉再拜夕月。然後孝弟之道備，而神衹嘉享，萬福降輯。<span class="style7">師古曰：「輯與集同。」</span>此天墬合祀，以祖妣配者也。其別樂曰『冬日至，於墬上之圜丘奏樂六變，則天神皆降；夏日至，於澤中之方丘奏樂八變，則墬衹皆出。』<span class="style7">師古曰：「此亦春官大司樂之職也。天神之樂：圜鍾為宮，黃鍾為角，太蔟為徵，姑洗為羽，雷鼓雷鼗，孤竹之管，雲和之琴瑟，雲門之舞。地祇之樂，函鍾為宮，太蔟為角，姑洗為徵，南呂為羽，靈鼓靈鼗，孫竹之管，空桑之琴瑟，咸池之舞。先奏是樂，以致其神，禮之以玉，然後合樂而祭。」</span>天墬有常位，不得常合，此其各特祀者也。陰陽之別於日冬夏至，其會也以孟春正月上辛若丁。天子親合祀天墬于南郊，以高帝、高后配。陰陽有離合，易曰『分陰分陽，迭用柔剛』。<span class="style7">師古曰：「易說卦之辭也。陽為剛，陰為柔，陰陽旣分，則剛柔迭用也。迭，互也，音大結反。」</span>以日冬至使有司奉祠南郊，高帝配而望羣陽，日夏至使有司奉祭北郊，高后配而望羣陰，皆以助致微氣，通道幽弱。<span class="style7">師古曰：「道讀曰導。」</span>當此之時，后不省方，<span class="style7">師古曰：「謂冬夏日至之時。后，君也。方，常也。不視常務。」</span>故天子不親而遣有司，所以正承順天地，復聖王之制，顯太祖之功也。渭陽祠勿復修。羣望未定悉定，定復奏。」奏可。三十餘年間，天墬之祠五徙焉。</p>
<p id="p40"><a class="gg-link" href="#p40" onclick="return changeColor(this);"></a>後莽又奏言：「書曰『類於上帝，禋于六宗』。<span class="style7">師古曰：「虞書舜典也。並已解於上。」</span>歐陽、大小夏侯三家說六宗，皆曰上不及天，下不及墬，旁不及四方，在六者之間，助陰陽變化，實一而名六，名實不相應。禮記祀典，功施於民則祀之。天文日月星辰，所昭仰也；地理山川海澤，所生殖也。易有八卦，乾坤六子，水火不相逮，靁風不相誖，山澤通氣，然後能變化，旣成萬物也。<span class="style7">師古曰：「乾為父，坤為母。震為長男，巽為長女，坎為中男，離為中女，艮為少男，兊為少女，故云六子也。水火，坎離也。靁風，震巽也。山澤，艮兊也。逮，及。誖，亂也。旣，盡也。靁，古雷字也。誖音布內反。」</span>臣前奏徙甘泉泰畤、汾陰后土皆復于南北郊。謹桉周官『兆五帝于四郊』，山川各因其方，<span class="style7">師古曰：「春官小宗伯之職也。兆謂為壇之營域也。五帝於四郊，謂青帝於東郊，赤帝及黃帝於南郊，白帝於西郊，黑帝於北郊也。各因其方，謂順其所在也。」</span>今五帝兆居在雍五畤，不合於古。又日月靁風山澤，易卦六子之尊氣，所謂六宗也。星辰水火溝瀆，皆六宗之屬也。今或未特祀，或無兆居。謹與太師光、大司徒宮、羲和歆等八十九人議，皆曰天子父事天，母事墬，今稱天神曰皇天上帝，泰一兆曰泰畤，而稱墬祇曰后土，與中央黃靈同，又兆北郊未有尊稱。宜令墬祇稱皇墬后祇，兆曰廣畤。易曰『方以類聚，物以羣分』。<span class="style7">師古曰：「易上繫之辭也。方謂所向之地。」</span>分羣神以類相從為五部，兆天墬之別神：中央帝黃靈后土畤及日廟、北辰、北斗、填星、中宿中宮于長安城之未墬兆；東方帝太昊青靈句芒畤及靁公、風伯廟、歲星、東宿東宮于東郊兆；南方炎帝赤靈祝融畤及熒惑星、南宿南宮于南郊兆；西方帝少皥白靈蓐收畤及太白星、西宿西宮于西郊兆；北方帝顓頊黑靈玄冥畤及月廟、雨師廟、辰星、北宿北宮于北郊兆。」奏可。於是長安旁諸廟兆畤甚盛矣。</p>
<p id="p41"><a class="gg-link" href="#p41" onclick="return changeColor(this);"></a>莽又言：「帝王建立社稷，百王不易。社者，土也。宗廟，王者所居。稷者，百穀之王，所以奉宗廟，共粢盛，<span class="style7">師古曰：「共讀與供同。」</span>人所食以生活也。王者莫不尊重親祭，自為之主，禮如宗廟。詩曰『乃立冢土』。<span class="style7">師古曰：「大雅綿之詩也。冢，大也。土，土神，謂太社也。」</span>又曰『以御田祖，以祈甘雨』。<span class="style7">師古曰：「小雅甫田之詩也。田祖，稷神也。言設樂以御祭於神，為農求甘雨也。」</span>禮記曰『唯祭宗廟社稷，為越紼而行事』。<span class="style7">李竒曰：「引棺車謂之紼。當祭天地五祀，則越紼而行事，不以私喪廢公祀。」師古曰：「紼，引車索也。音弗。」</span>聖漢興，禮儀稍定，已有官社，未立官稷。」<span class="style7">臣瓚曰：「高帝除秦社稷，立漢社稷，禮所謂太社也。時又立官社，配以夏禹，所謂王社也。見漢祀令。而未立官稷，至此始立之。世祖中興，不立官稷，相承至今也。」</span>遂於官社後立官稷，以夏禹配食官社，后稷配食官稷。稷種穀樹。<span class="style7">師古曰：「穀樹，楮樹也。其子類穀，故於稷種。」</span>徐州牧歲貢五色土各一斗。</p>
<p id="p42"><a class="gg-link" href="#p42" onclick="return changeColor(this);"></a>莽篡位二年，興神僊事，以方士蘇樂言，起八風臺於宮中。臺成萬金，<span class="style7">師古曰：「費直萬金也。」</span>作樂其上，順風作液湯。<span class="style7">如淳曰：「藝文志有液湯經，其義未聞也。」</span>又種五梁禾於殿中，<span class="style7">師古曰：「五色禾也，谷永所謂耕耘五德也。」</span>各順色置其方面，先鬻鶴𩪦、毒冒、犀玉二十餘物漬種，<span class="style7">師古曰：「鬻，古煮字也。𩪦，古髓字也。謂鬻取汁以漬穀子也。毒音代，冒音莫內反。」</span>計粟斛成一金，言此黃帝穀僊之術也。以樂為黃門郎，令主之。莽遂崈鬼神淫祀，<span class="style7">師古曰：「崈，古崇字。」</span>至其末年，自天地六宗以下至諸小鬼神，凡千七百所，用三牲鳥獸三千餘種。後不能備，迺以雞當鶩鴈，犬當麋鹿。數下詔自以當僊，語在其傳。</p>
<p id="p43"><a class="gg-link" href="#p43" onclick="return changeColor(this);"></a>贊曰：漢興之初，庶事草創，唯一叔孫生略定朝廷之儀。若迺正朔服色郊望之事，數世猶未章焉。至于孝文，始以夏郊，而張倉據水德，公孫臣、賈誼更以為土德，卒不能明。孝武之世，文章為盛，太初改制，而兒寬、司馬遷等猶從臣、誼之言，<span class="style7">李竒曰：「公孫臣、賈誼。」</span>服色數度，遂順黃德。彼以五德之傳從所不勝，<span class="style7">服虔曰：「音亭傳之傳。五帝相承代，常以金木水火相勝之法，若火滅金，便以火代金。」師古曰：「傳音張戀反。」</span>秦在水德，故謂漢據土而克之。劉向父子以為帝出于震，故包羲氏始受木德，<span class="style7">師古曰：「包讀曰庖。」</span>其後以母傳子，終而復始，自神農、黃帝下歷唐虞三代而漢得火焉。故高祖始起，神母夜號，著赤帝之符，旗章遂赤，自得天統矣。<span class="style7">鄧展曰：「向父子雖有此議，時不施行，至光武建武二年，迺用火德，色尚赤耳。」</span>昔共工氏以水德間于木火，<span class="style7">師古曰：「共讀曰龔。間音工莧反。」</span>與秦同運，皆非其次序，故皆不永。由是言之，祖宗之制蓋有自然之應，順時宜矣。究觀方士祠官之變，谷永之言，不亦正乎！不亦正乎！</p>
</div>
<!-- end .main --></div>
<!-- end #main --></div>
</div>
</body></html>