<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷十‧成帝紀第十</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷十・成帝紀第十</h1>
<hr/>
<p id="online_toc_0"><a class="gg-link" href="#online_toc_0"></a>孝成皇帝，<span class="style7">荀悅曰：「諱驁，字太孫。驁之字曰俊。」應劭曰：「謚法『安民立政曰成』。」師古曰：「驁音五到反。」</span>元帝太子也。母曰王皇后，元帝在太子宮生甲觀畫堂，<span class="style7">應劭曰：「甲觀在太子宮甲地，主用乳生也。畫堂畫九子母。」如淳曰：「甲觀，觀名。畫堂，堂名。三輔黃圖云太子宮有甲觀。」師古曰：「甲者，甲乙丙丁之次也。元后傳言見於丙殿，此其例也。而應氏以為在宮之甲地，謬矣。畫堂，但畫飾耳，豈必九子母乎？霍光止畫室中，是則宮殿中通有綵畫之堂室。」</span>為世嫡皇孫。宣帝愛之，字曰太孫，常置左右。年三歲而宣帝崩，元帝即位，帝為太子。壯好經書，寬博謹慎。初居桂宮，<span class="style7">師古曰：「三輔黃圖桂宮在城中，近北宮，非太子宮。」</span>上甞急召，太子出龍樓門，<span class="style7">張晏曰：「門樓上有銅龍，若白鶴、飛廉之為名也。」</span>不敢絕馳道，<span class="style7">應劭曰：「馳道，天子所行道也，若今之中道。」師古曰：「絕，橫度也。」</span>西至直城門，<span class="style7">晉灼曰：「黃圖西出南頭第二門也。」</span>得絕乃度，還入作室門。上遟之，問其故，以狀對。上大說，<span class="style7">師古曰：「說讀曰悅。」</span>乃著令，令太子得絕馳道云。<span class="style7">師古曰：「言云者，此舉著令之文。」</span>其後幸酒，樂燕樂，<span class="style7">晉灼曰：「幸酒，好酒也。樂燕，沈讌也。」師古曰：「幸酒，晉說是也。樂燕樂者，論語稱孔子云『損者三樂：樂驕樂，樂逸遊，樂燕樂，損矣。』燕樂，燕私之樂也。上樂讀如本字，又音五孝反。下樂音來各反。今流俗本無下樂字，後人不曉輒去之。」</span>上不以為能。而定陶恭王有材蓺，母傅昭儀又愛幸，上以故常有意欲以恭王為嗣。賴侍中史丹護太子家，輔助有力，上亦以先帝尤愛太子，故得無廢。</p>
<p id="online_toc_1"><a class="gg-link" href="#online_toc_1"></a>竟寧元年五月，元帝崩。六月己未，太子即皇帝位，謁高廟。尊皇太后曰太皇太后，皇后曰皇太后。以元舅侍中衞尉陽平侯王鳳為大司馬大將軍，領尚書事。</p>
<p id="online_toc_2"><a class="gg-link" href="#online_toc_2"></a>乙未，有司言：「乘輿車、牛馬、禽獸皆非禮，不宜以葬。」奏可。</p>
<p id="online_toc_3"><a class="gg-link" href="#online_toc_3"></a>七月，大赦天下。</p>
<p id="online_toc_4"><a class="gg-link" href="#online_toc_4"></a>建始元年春正月乙丑，皇曾祖悼考廟災。<span class="style7">文穎曰：「宣帝父史皇孫廟。」</span></p>
<p id="online_toc_5"><a class="gg-link" href="#online_toc_5"></a>立故河間王弟上郡庫令良為王。<span class="style7">如淳曰：「漢官北邊郡庫，官之兵器所藏，故置令。」</span></p>
<p id="online_toc_6"><a class="gg-link" href="#online_toc_6"></a>有星孛于營室。</p>
<p id="online_toc_7"><a class="gg-link" href="#online_toc_7"></a>罷上林詔獄。<span class="style7">師古曰：「漢舊儀云上林詔獄主治苑中禽獸宮館事，屬水衡。」</span></p>
<p id="online_toc_8"><a class="gg-link" href="#online_toc_8"></a>二月，右將軍長史姚尹等使匈奴還，去塞百餘里，暴風火發，燒殺尹等七人。</p>
<p id="online_toc_9"><a class="gg-link" href="#online_toc_9"></a>賜諸侯王、丞相、將軍、列侯、王太后、公主、王主、<span class="style7">張晏曰：「天子女曰公主，秩比公也。王主，王之女也。」師古曰：「王主則翁主也。王自主婚，故曰王主。」</span>吏二千石黃金，宗室諸官吏千石以下至二百石及宗室子有屬籍者、三老、孝弟力田、鰥寡孤獨錢帛，各有差，吏民五十戶牛酒。</p>
<p id="online_toc_10"><a class="gg-link" href="#online_toc_10"></a>詔曰：「迺者火災降於祖廟，有星孛于東方，始正而虧，<span class="style7">如淳曰：「言始即帝之正而有彗星之虧也。」</span>咎孰大焉！<span class="style7">師古曰：「孰有大於此者。孰，誰也。」</span>書云：『惟先假王正厥事。』<span class="style7">師古曰：「商書高宗肜日載武丁之臣祖己之辭也。假，至也。言先古至道之君遭遇災變，則正其行事，修德以應之。」</span>羣公孜孜，帥先百寮，輔朕不逮。<span class="style7">師古曰：「孜孜，不怠之意。孜音茲。」</span>崇寬大，長和睦，凡事恕己，毋行苛刻。<span class="style7">師古曰：「恕者，仁也。恕己之心以度於物。」</span>其大赦天下，使得自新。」</p>
<p id="online_toc_11"><a class="gg-link" href="#online_toc_11"></a>封舅諸吏光祿大夫關內侯王崇為安成侯。<span class="style7">應劭曰：「百官表諸吏得舉法案劾，職如御史中丞。武帝初置，皆兼官所加，或列侯、將軍、卿大夫為之，無員也。」</span>賜舅王譚、商、立、根、逢時爵關內侯。</p>
<p id="online_toc_12"><a class="gg-link" href="#online_toc_12"></a>夏四月，黃霧四塞，博問公卿大夫，無有所諱。六月，有青蠅無萬數<span class="style7">師古曰：「言其極多，雖欲以萬數計之而不可得，故云無萬數。」</span>集未央宮殿中朝者坐。<span class="style7">服虔曰：「公卿以下朝會坐也。」晉灼曰：「內朝臣之朝坐也。」師古曰：「朝臣坐之在宮殿中者也，服說是矣。坐音才卧反。」</span></p>
<p id="online_toc_13"><a class="gg-link" href="#online_toc_13"></a>秋，罷上林宮館希御幸者二十五所。</p>
<p id="online_toc_14"><a class="gg-link" href="#online_toc_14"></a>八月，有兩月相承，晨見東方。<span class="style7">服虔曰：「相承，在上下也。」應劭曰：「案京房易傳云『君弱如婦，為陰所乘，則兩月出』。」</span></p>
<p id="online_toc_15"><a class="gg-link" href="#online_toc_15"></a>九月戊子，流星光燭地，長四五丈，委曲蛇形，貫紫宮。</p>
<p id="online_toc_16"><a class="gg-link" href="#online_toc_16"></a>十二月，作長安南北郊，罷甘泉、汾陰祠。是日大風，拔甘泉畤中大木十韋以上。<span class="style7">師古曰：「韋與圍同。」</span>郡國被災什四以上，毋收田租。<span class="style7">師古曰：「什四，謂田畝所收，十損其四。」</span></p>
<p id="online_toc_17"><a class="gg-link" href="#online_toc_17"></a>二年春正月，罷雍五畤。辛巳，上始郊祀長安南郊。詔曰：「迺者徙泰畤、后土于南郊、北郊，朕親飭躬，郊祀上帝。<span class="style7">師古曰：「飭，整也，讀與敕同。」</span>皇天報應，神光並見。三輔長無共張繇役之勞，<span class="style7">師古曰：「共音居用反。張音竹亮反。謂供具張設。他皆類此。」</span>赦奉郊縣長安、長陵<span class="style7">應劭曰：「天郊在長安城南，地郊在長安城北長陵界中。二縣有奉郊之勤，故一切並赦之。」</span>及中都官耐罪徒。<span class="style7">師古曰：「中都官，京師諸官府。」</span>減天下賦錢，筭四十。」<span class="style7">孟康曰：「本筭百二十，今減四十，為八十。」</span></p>
<p id="online_toc_18"><a class="gg-link" href="#online_toc_18"></a>閏月，以渭城延陵亭部為初陵。</p>
<p id="online_toc_19"><a class="gg-link" href="#online_toc_19"></a>二月，詔三輔內郡舉賢良方正各一人。<span class="style7">師古曰：「內郡，謂非邊郡。」</span></p>
<p id="online_toc_20"><a class="gg-link" href="#online_toc_20"></a>三月，北宮井水溢出。</p>
<p id="online_toc_21"><a class="gg-link" href="#online_toc_21"></a>辛丑，上始祠后土于北郊。</p>
<p id="online_toc_22"><a class="gg-link" href="#online_toc_22"></a>丙午，立皇后許氏。<span class="style7">師古曰：「許嘉女。」</span></p>
<p id="online_toc_23"><a class="gg-link" href="#online_toc_23"></a>罷六廄、技巧官。<span class="style7">服虔曰：「倡技巧者也。」師古曰：「謂巧藝之技耳，非倡樂之技也。」</span></p>
<p id="online_toc_24"><a class="gg-link" href="#online_toc_24"></a>夏，大旱。</p>
<p id="online_toc_25"><a class="gg-link" href="#online_toc_25"></a>東平王宇有罪，削樊、亢父縣。<span class="style7">師古曰：「樊及亢父，東平之二縣也。亢音抗。父音甫。」</span></p>
<p id="online_toc_26"><a class="gg-link" href="#online_toc_26"></a>秋，罷太子博望苑，<span class="style7">文穎曰：「武帝為衞太子作此苑，令受賔客也。」</span>以賜宗室朝請者。<span class="style7">師古曰：「請音才性反。」</span>減乘輿廄馬。</p>
<p id="online_toc_27"><a class="gg-link" href="#online_toc_27"></a>三年春三月，赦天下徒。賜孝弟力田爵二級。諸逋租賦所振貸勿收。</p>
<p id="online_toc_28"><a class="gg-link" href="#online_toc_28"></a>秋，關內大水。七月，虒上小女陳持弓聞大水至，走入橫城門，闌入尚方掖門，<span class="style7">服虔曰：「虒音斯。」應劭曰：「虒上，地名，在渭水邊。陳，姓也。持弓，名也。無符籍妄入宮曰闌。掖門者，正門之傍小門也。」如淳曰：「橫音光。三輔黃圖北面西頭第一門。」師古曰：「掖門在兩傍，言如人臂掖也。」</span>至未央宮鉤盾中。吏民驚上城。九月，詔曰：「迺者郡國被水災，流殺人民，多至千數。京師無故訛言大水至，<span class="style7">師古曰：「訛，偽言。」</span>吏民驚恐，奔走乘城。<span class="style7">師古曰：「乘，登也。」</span>殆苛暴深刻之吏未息，元元冤失職者衆。<span class="style7">師古曰：「職，常也。失其常業。」</span>遣諫大夫林等循行天下。」<span class="style7">師古曰：「行音下更反。」</span></p>
<p id="online_toc_29"><a class="gg-link" href="#online_toc_29"></a>冬十二月戊申朔，日有蝕之。夜，地震未央宮殿中。詔曰：「蓋聞天生衆民，不能相治，為之立君以統理之。君道得，則草木昆蟲咸得其所；<span class="style7">師古曰：「昆，衆也。昆蟲，言衆蟲也。又許慎說文云『二虫為䖵，讀與昆同，謂蟲之緫名，兩義並通。而鄭康成以昆蟲為明蟲，失之矣。虫音許尾反。」</span>人君不德，謫見天地，<span class="style7">師古曰：「言天地見變，所以責之。」</span>災異婁發，以告不治。<span class="style7">師古曰：「婁，古屢字也。治音丈吏反。」</span>朕涉道日寡，舉錯不中，<span class="style7">師古曰：「中，當也，音竹仲反。」</span>乃戊申日蝕地震，朕甚懼焉。公卿其各思朕過失，明白陳之。『女無面從，退有後言。』<span class="style7">師古曰：「虞書益稷之篇云帝曰『予違汝弼，汝無面從，退有後言』。謂我有違道，汝當正之，無得對面則順從唯唯，退後則有謗讟之言也。故此詔引之。」</span>丞相、御史與將軍、列侯、中二千石及內郡國舉賢良方正能直言極諫之士，詣公車，朕將覽焉。」</p>
<p id="online_toc_30"><a class="gg-link" href="#online_toc_30"></a>越嶲山崩。</p>
<p id="online_toc_31"><a class="gg-link" href="#online_toc_31"></a>四年春，罷中書宦官，<span class="style7">臣瓚曰：「漢初中人有中謁者令。孝武加中謁者令為中書謁者令，置僕射。宣帝時，任中書官弘恭為令，石顯為僕射。元帝即位數年，恭死，顯代為中書令，專權用事。至成帝乃罷其官。」</span>初置尚書員五人。<span class="style7">師古曰：「漢舊儀云尚書四人為四曹：常侍尚書主丞相御史事，二千石尚書主刺史二千石事，戶曹尚書主庶人上書事，主客尚書主外國事。成帝置五人，有三公曹，主斷獄事。」</span></p>
<p id="online_toc_32"><a class="gg-link" href="#online_toc_32"></a>夏四月，雨雪。<span class="style7">師古曰：「雨音于具反。」</span></p>
<p id="online_toc_33"><a class="gg-link" href="#online_toc_33"></a>五月，中謁者丞陳臨殺司隷校尉轅豐於殿中。<span class="style7">應劭曰：「豐為長安令，治有能名，擢拜司隷校尉。臨素與豐有怨，見其尊顯，畏為己害，拜訖未出，使人刺殺。」</span></p>
<p id="online_toc_34"><a class="gg-link" href="#online_toc_34"></a>秋，桃李實。大水，河決東郡金隄。<span class="style7">師古曰：「金隄者，河隄之名，今在滑州界。」</span>冬十月，御史大夫尹忠以河決不憂職，自殺。</p>
<p id="online_toc_35"><a class="gg-link" href="#online_toc_35"></a>河平元年春三月，詔曰：「河決東郡，流漂二州，<span class="style7">師古曰：「兖州、豫州之地。」</span>校尉王延世隄塞輒平，其改元為河平。賜天下吏民爵，各有差。」</p>
<p id="online_toc_36"><a class="gg-link" href="#online_toc_36"></a>夏四月己亥晦，日有蝕之，旣。詔曰：「朕獲保宗廟，戰戰栗栗，未能奉稱。<span class="style7">師古曰：「謂不副先帝之業。」</span>傳曰：『男敎不修，陽事不得，則日為之蝕。』天著厥異，辜在朕躬。公卿大夫其勉悉心，以輔不逮。<span class="style7">師古曰：「悉，盡也。逮，及也。」</span>百寮各修其職，惇任仁人，退遠殘賊。<span class="style7">師古曰：「惇，厚也。遠，離也。遠音于萬反。」</span>陳朕過失，無有所諱。」大赦天下。</p>
<p id="online_toc_37"><a class="gg-link" href="#online_toc_37"></a>六月，罷典屬國并大鴻臚。</p>
<p id="online_toc_38"><a class="gg-link" href="#online_toc_38"></a>秋九月，復太上皇寢廟園。</p>
<p id="online_toc_39"><a class="gg-link" href="#online_toc_39"></a>二年春正月，沛郡鐵官冶鐵飛。語在五行志。</p>
<p id="online_toc_40"><a class="gg-link" href="#online_toc_40"></a>夏六月，封舅譚、商、立、根、逢時皆為列侯。</p>
<p id="online_toc_41"><a class="gg-link" href="#online_toc_41"></a>三年春二月丙戌，犍為地震山崩，<span class="style7">師古曰：「犍音其言反，又其連反。」</span>雍江水，水逆流。<span class="style7">師古曰：「雍音壅。其下皆同。」</span></p>
<p id="online_toc_42"><a class="gg-link" href="#online_toc_42"></a>秋八月乙夘晦，日有蝕之。</p>
<p id="online_toc_43"><a class="gg-link" href="#online_toc_43"></a>光祿大夫劉向校中祕書。<span class="style7">師古曰：「言中以別外。」</span>謁者陳農使，使求遺書於天下。<span class="style7">師古曰：「言令陳農為使，而使之求遺書也。上使音所吏反，下使讀如本字。」</span></p>
<p id="online_toc_44"><a class="gg-link" href="#online_toc_44"></a>四年春正月，匈奴單于來朝。</p>
<p id="online_toc_45"><a class="gg-link" href="#online_toc_45"></a>赦天下徒，賜孝弟力田爵二級，諸逋租賦所振貸勿收。</p>
<p id="online_toc_46"><a class="gg-link" href="#online_toc_46"></a>二月，單于罷歸國。</p>
<p id="online_toc_47"><a class="gg-link" href="#online_toc_47"></a>三月癸丑朔，日有蝕之。</p>
<p id="online_toc_48"><a class="gg-link" href="#online_toc_48"></a>遣光祿大夫博士嘉等十一人，行舉瀕河之郡<span class="style7">師古曰：「巡行而舉其狀也。瀕，水厓也。瀕河，言傍河也。行音下更反。瀕音頻，又音賔。傍音步浪反。」</span>水所毀傷困乏不能自存者，財振貸。<span class="style7">師古曰：「財與裁同，謂量其等差而振貸之。」</span>其為水所流壓死，不能自葬，令郡國給槥櫝葬埋。<span class="style7">師古曰：「槥櫝謂小棺。槥音衞。櫝音讀。」</span>已葬者與錢，人二千。避水它郡國，在所冗食之<span class="style7">文穎曰：「冗，散也。散廩食使生活，不占著戶給役使也。」如淳曰：「散著人間給食之，官償其直也。」師古曰：「文說是也。冗音如勇反。食讀曰飤。」</span>，謹遇以文理，無令失職。<span class="style7">師古曰：「勿使失其常理。」</span>舉惇厚有行能直言之士。</p>
<p id="online_toc_49"><a class="gg-link" href="#online_toc_49"></a>壬申，長陵臨涇岸崩，雍涇水。</p>
<p id="online_toc_50"><a class="gg-link" href="#online_toc_50"></a>夏六月庚戌，楚王囂薨。</p>
<p id="online_toc_51"><a class="gg-link" href="#online_toc_51"></a>山陽火生石中，改元為陽朔。</p>
<p id="online_toc_52"><a class="gg-link" href="#online_toc_52"></a>陽朔元年。<span class="style7">應劭曰：「時陰盛陽微，故改元曰陽朔，欲陽之蘇息也。」師古曰：「應說非也。朔，始也。以火生石中，言陽氣之始。」</span></p>
<p id="online_toc_53"><a class="gg-link" href="#online_toc_53"></a>春二月丁未晦，日有蝕之。</p>
<p id="online_toc_54"><a class="gg-link" href="#online_toc_54"></a>三月，赦天下徒。</p>
<p id="online_toc_55"><a class="gg-link" href="#online_toc_55"></a>冬，京兆尹王章有罪，下獄死。</p>
<p id="online_toc_56"><a class="gg-link" href="#online_toc_56"></a>二年春，寒。詔曰：「昔在帝堯立羲、和之官，<span class="style7">應劭曰：「尚書堯典曰『乃命羲、和』。羲氏、和氏世掌天地之官。」</span>命以四時之事，令不失其序。故書云『黎民於蕃時雍』，<span class="style7">應劭曰：「黎，衆也。時，是也。雍，和也。言衆民於是變化，用是太和也。」韋昭曰：「蕃，多也。」師古曰：「此虞書堯典之辭也。今尚書作變，而此紀作蕃，兩說並通。蕃音扶元反。」</span>明以陰陽為本也。今公卿大夫或不信陰陽，薄而小之，<span class="style7">師古曰：「謂為輕小之事也。」</span>所奏請多違時政。<span class="style7">李竒曰：「時政，月令也。」</span>傳以不知，周行天下，<span class="style7">如淳曰：「在位者皆不知陰陽時政，轉轉相因，故令後人遂不知也。」師古曰：「如說非也。言遞相因循，以所不知之事施設敎命，周遍天下。」</span>而欲望陰陽和調，豈不謬哉！其務順四時月令。」</p>
<p id="online_toc_57"><a class="gg-link" href="#online_toc_57"></a>三月，大赦天下。</p>
<p id="online_toc_58"><a class="gg-link" href="#online_toc_58"></a>夏五月，除吏八百石、五百石秩。<span class="style7">李竒曰：「除八百就六百，除五百就四百。」</span></p>
<p id="online_toc_59"><a class="gg-link" href="#online_toc_59"></a>秋，關東大水，流民欲入函谷、天井、壺口、五阮關者，勿苛留。<span class="style7">應劭曰：「天井在上黨高都。壺口在壺關。五阮在代郡。」如淳曰：「阮音近捲反。」師古曰：「苛，細刻也。阮音其遠反。苛音何。」</span>遣諫大夫博士分行視。<span class="style7">師古曰：「行音下更反。」</span></p>
<p id="online_toc_60"><a class="gg-link" href="#online_toc_60"></a>八月甲申，定陶王康薨。</p>
<p id="online_toc_61"><a class="gg-link" href="#online_toc_61"></a>九月，奉使者不稱。<span class="style7">師古曰：「不副上意。」</span>詔曰：「古之立太學，將以傳先王之業，流化於天下也。儒林之官，四海淵原，宜皆明於古今，溫故知新，通達國體，<span class="style7">師古曰：「溫，厚也，謂厚積於故事也。」</span>故謂之博士。否則學者無述焉，為下所輕，非所以尊道德也。『工欲善其事，必先利其器。』<span class="style7">師古曰：「論語載孔子之言也，故此詔引焉。」</span>丞相、御史其與中二千石、二千石雜舉可充博士位者，使卓然可觀。」<span class="style7">師古曰：「卓然，高遠之貌也。」</span></p>
<p id="online_toc_62"><a class="gg-link" href="#online_toc_62"></a>是歲，御史大夫張忠卒。<span class="style7">師古曰：「史不記其月，故書之於歲末。其下王駿亦同。」</span></p>
<p id="online_toc_63"><a class="gg-link" href="#online_toc_63"></a>三年春三月壬戌，隕石東郡，八。</p>
<p id="online_toc_64"><a class="gg-link" href="#online_toc_64"></a>夏六月，潁川鐵官徒申屠聖等百八十人殺長吏，盜庫兵，自稱將軍，經歷九郡。遣丞相長史、御史中丞逐捕，以軍興從事，皆伏辜。<span class="style7">師古曰：「逐捕之事須有發興，皆依軍法。」</span></p>
<p id="online_toc_65"><a class="gg-link" href="#online_toc_65"></a>秋八月丁巳，大司馬大將軍王鳳薨。</p>
<p id="online_toc_66"><a class="gg-link" href="#online_toc_66"></a>四年春正月，詔曰：「夫洪範八政，以食為首，<span class="style7">師古曰：「洪範，尚書篇名，箕子為周武王所說。洪，大也。範，法也。八政一曰食，蓋王政之所先，故以為首。」</span>斯誠家給刑錯之本也。<span class="style7">師古曰：「言倉廩充盈，則家家自足，人不犯禁，無所用刑也。」</span>先帝劭農，<span class="style7">蘇林曰：「劭音翹，精異之意也。」晉灼曰：「劭，勸勉也。」師古曰：「晉說是也。其字從力，音時召反。」</span>薄其租稅，寵其強力，<span class="style7">師古曰：「謂優寵力田之人。」</span>令與孝弟同科。<span class="style7">師古曰：「謂每同薦舉及加賜也。」</span>間者，民彌惰怠，鄉本者少，趨末者衆，將何以矯之？<span class="style7">師古曰：「鄉讀曰嚮。矯，正也。」</span>方東作時，<span class="style7">應劭曰：「東作，耕也。」師古曰：「春位在東，耕者始作，故曰東作。虞書堯典曰『平秩東作』。」</span>其令二千石勉勸農桑，出入阡陌，致勞來之。<span class="style7">師古曰：「阡陌，田間道也，南北曰阡，東西曰陌，蓋秦時商鞅所開也。勞來，勸勉之意也。勞音郎到反。來音郎代反。」</span>書不云乎？『服田力嗇，乃亦有秋。』<span class="style7">應劭曰：「農夫服田，厲其膂力，乃有秋收也。」師古曰：「此商書盤庚之辭。」</span>其勗之哉！」</p>
<p id="online_toc_67"><a class="gg-link" href="#online_toc_67"></a>二月，赦天下。</p>
<p id="online_toc_68"><a class="gg-link" href="#online_toc_68"></a>秋九月壬申，東平王宇薨。</p>
<p id="online_toc_69"><a class="gg-link" href="#online_toc_69"></a>閏月壬戌，御史大夫于永卒。<span class="style7">師古曰：「于定國子。」</span></p>
<p id="online_toc_70"><a class="gg-link" href="#online_toc_70"></a>鴻嘉元年春二月，詔曰：「朕承天地，獲保宗廟，明有所蔽，德不能綏，刑罰不中，衆冤失職，趨闕告訴者不絕。是以陰陽錯謬，寒暑失序，<span class="style7">師古曰：「序，次也。」</span>日月不光，百姓蒙辜，朕甚閔焉。<span class="style7">師古曰：「蒙，被也。」</span>書不云乎？『即我御事，罔克耆壽，咎在厥躬。』<span class="style7">文穎曰：「此尚書文侯之命篇中辭也。言我周家用事者，無能有耆老賢者，使國之危亡，罪咎在其用事者也。」師古曰：「『咎在厥躬』，平王自謂，故帝引之以自責耳。文氏乃云咎在用事，斯失之矣。」</span>方春生長時，臨遣諫大夫理等<span class="style7">師古曰：「天子自臨敕而遣。」</span>舉三輔、三河、弘農冤獄。公卿大夫、部刺史明申敕守相，稱朕意焉。其賜天下民爵一級，女子百戶牛酒，加賜鰥寡孤獨高年帛。逋貸未入者勿收。」</p>
<p id="online_toc_71"><a class="gg-link" href="#online_toc_71"></a>壬午，行幸初陵，赦作徒。<span class="style7">師古曰：「徒人之在陵作役者。」</span>以新豐戲鄉為昌陵縣，<span class="style7">師古曰：「戲水之鄉也，音許宜反。」</span>奉初陵，賜百戶牛酒。</p>
<p id="online_toc_72"><a class="gg-link" href="#online_toc_72"></a>上始為微行出。<span class="style7">張晏曰：「於後門出，從期門郎及私奴客十餘人。白衣組幘，單騎出入市里，不復警蹕，若微賤之所為，故曰微行。」</span></p>
<p id="online_toc_73"><a class="gg-link" href="#online_toc_73"></a>冬，黃龍見真定。<span class="style7">師古曰：「本趙國東垣縣也，高祖十一年更名真定。」</span></p>
<p id="online_toc_74"><a class="gg-link" href="#online_toc_74"></a>二年春，行幸雲陽。</p>
<p id="online_toc_75"><a class="gg-link" href="#online_toc_75"></a>三月，博士行飲酒禮，有雉蜚集于庭，歷階升堂而雊，<span class="style7">師古曰：「蜚，古飛字也。歷階，謂以次而登也。」</span>後集諸府，又集承明殿。<span class="style7">師古曰：「在未央宮中。」</span></p>
<p id="online_toc_76"><a class="gg-link" href="#online_toc_76"></a>詔曰：「古之選賢，傅納以言，明試以功，<span class="style7">師古曰：「傅讀曰敷。敷，陳也。令其陳言而省納之，乃試以事也。」</span>故官無廢事，下無逸民，<span class="style7">師古曰：「逸，遁也。」</span>敎化流行，風雨和時，百穀用成，衆庶樂業，咸以康寧。朕承鴻業十有餘年，數遭水旱疾疫之災，黎民婁困於飢寒，<span class="style7">師古曰：「婁，古屢字。」</span>而望禮義之興，豈不難哉！朕旣無以率道，<span class="style7">師古曰：「道讀曰導。」</span>帝王之道日以陵夷，<span class="style7">師古曰：「陵，丘陵也。夷，平也。言其頹替若丘陵之漸平也。又曰陵遟亦言如丘陵之逶遟，稍卑下也。他皆類此。」</span>意迺招賢選士之路鬱滯而不通與，<span class="style7">師古曰：「與讀曰歟。」</span>將舉者未得其人也？其舉敦厚有行義能直言者，兾聞切言嘉謀，匡朕之不逮。」</p>
<p id="online_toc_77"><a class="gg-link" href="#online_toc_77"></a>夏，徙郡國豪桀貲五百萬以上五千戶于昌陵。賜丞相、御史、將軍、列侯、公主、中二千石冢地、第宅。<span class="style7">師古曰：「並於昌陵賜之。」</span></p>
<p id="online_toc_78"><a class="gg-link" href="#online_toc_78"></a>六月，立中山憲王孫雲客為廣德王。</p>
<p id="online_toc_79"><a class="gg-link" href="#online_toc_79"></a>三年夏四月，赦天下。令吏民得買爵，賈級千錢。<span class="style7">師古曰：「賈讀曰價。」</span></p>
<p id="online_toc_80"><a class="gg-link" href="#online_toc_80"></a>大旱。</p>
<p id="online_toc_81"><a class="gg-link" href="#online_toc_81"></a>秋八月乙夘，孝景廟闕災。</p>
<p id="online_toc_82"><a class="gg-link" href="#online_toc_82"></a>冬十一月甲寅，皇后許氏廢。</p>
<p id="online_toc_83"><a class="gg-link" href="#online_toc_83"></a>廣漢男子鄭躬等六十餘人攻官寺，篡囚徒，<span class="style7">師古曰：「逆取曰篡。」</span>盜庫兵，自稱山君。</p>
<p id="online_toc_84"><a class="gg-link" href="#online_toc_84"></a>四年春正月，詔曰：「數敕有司，務行寬大，而禁苛暴，訖今不改。一人有辜，舉宗拘繫，農民失業，怨恨者衆，傷害和氣，水旱為災，關東流冗者衆，<span class="style7">師古曰：「冗，散失其事業也。冗音人勇反。」</span>青、幽、兾部尤劇，朕甚痛焉。未聞在位有惻然者，孰當助朕憂之！<span class="style7">師古曰：「孰，誰也。」</span>已遣使者循行郡國。<span class="style7">師古曰：「行音下更反。」</span>被災害什四以上，民貲不滿三萬，勿出租賦。逋貸未入，皆勿收。流民欲入關，輒籍內。<span class="style7">師古曰：「錄其名籍而內之。」</span>所之郡國，謹遇以理，<span class="style7">師古曰：「之，往也。」</span>務有以全活之，思稱朕意。」</p>
<p id="online_toc_85"><a class="gg-link" href="#online_toc_85"></a>秋，勃海、清河河溢，被災者振貸之。</p>
<p id="online_toc_86"><a class="gg-link" href="#online_toc_86"></a>冬，廣漢鄭躬等黨與濅廣，<span class="style7">師古曰：「濅，古浸字。浸，漸也。」</span>犯歷四縣，衆且萬人。拜河東都尉趙護為廣漢太守，發郡中及蜀郡合三萬人擊之。或相捕斬，除罪。<span class="style7">師古曰：「賊黨相捕斬而來者，赦其本罪。」</span>旬月平，遷護為執金吾，賜黃金百斤。</p>
<p id="online_toc_87"><a class="gg-link" href="#online_toc_87"></a>永始元年春正月癸丑，太官凌室火。<span class="style7">師古曰：「藏冰之室。」</span>戊午，戾后園闕火。</p>
<p id="online_toc_88"><a class="gg-link" href="#online_toc_88"></a>夏四月，封倢伃趙氏父臨為成陽侯。五月，封舅曼子侍中騎都尉光祿大夫王莽為新都侯。六月丙寅，立皇后趙氏。<span class="style7">師古曰：「趙飛燕也，即上所謂倢伃趙氏。」</span>大赦天下。</p>
<p id="online_toc_89"><a class="gg-link" href="#online_toc_89"></a>秋七月，詔曰：「朕執德不固，謀不盡下，<span class="style7">師古曰：「言不博謀於群下。」</span>過聽將作大匠萬年<span class="style7">師古曰：「過，誤也。萬年，解萬年也。」</span>言昌陵三年可成。作治五年，中陵、司馬殿門內尚未加功。<span class="style7">如淳曰：「陵中有司馬殿門，如生時制也。」臣瓚曰：「天子之藏壙中無司馬殿門也。此謂陵上寢殿及司馬門也。時皆未作之，故曰尚未加功。」師古曰：「中陵，陵中正寢也。司馬殿門內，瓚說是也。」</span>天下虛耗，<span class="style7">師古曰：「耗，損也，音呼到反。」</span>百姓罷勞，<span class="style7">師古曰：「罷讀曰疲。」</span>客土疏惡，<span class="style7">服虔曰：「取他處土以增高，為客土也。」</span>終不可成。朕惟其難，怛然傷心。<span class="style7">師古曰：「惟，思也。」</span>夫『過而不改，是謂過矣。<span class="style7">師古曰：「論語載孔子之言，故詔引之。」</span>』其罷昌陵，及故陵勿徙吏民，令天下毋有動搖之心。」立城陽孝王子俚為王。<span class="style7">如淳曰：「俚音里。」</span></p>
<p id="online_toc_90"><a class="gg-link" href="#online_toc_90"></a>八月丁丑，太皇太后王氏崩。<span class="style7">師古曰：「宣帝王皇后也。」</span></p>
<p id="online_toc_91"><a class="gg-link" href="#online_toc_91"></a>二年春正月己丑，大司馬車騎將軍王音薨。</p>
<p id="online_toc_92"><a class="gg-link" href="#online_toc_92"></a>二月癸未夜，星隕如雨。乙酉晦，日有蝕之。詔曰：「乃者，龍見于東萊，日有蝕之。天著變異，以顯朕郵，<span class="style7">師古曰：「郵與尤同，謂過也。」</span>朕甚懼焉。公卿申敕百寮，深思天誡，有可省減便安百姓者，條奏。所振貸貧民，勿收。」又曰：「關東比歲不登，<span class="style7">師古曰：「比，頻也。」</span>吏民以義收食貧民、入穀物助縣官振贍者，已賜直，<span class="style7">如淳曰：「賜之爵，復租賦以為直。」師古曰：「此說非也。收食貧人，謂收取而養食之。助縣官振贍，謂出物以助郡縣之官也。已賜直，謂官賜其所費直也。今方更加爵及免賦耳。食讀曰飤。」</span>其百萬以上，加賜爵右更，<span class="style7">師古曰：「先已為吏，則遷二等。」</span>欲為吏補三百石，其吏也遷二等。<span class="style7">師古曰：「第十四爵也。更音工行反。」</span>三十萬以上，賜爵五大夫，<span class="style7">師古曰：「第九爵也。」</span>吏亦遷二等，民補郎。十萬以上，家無出租賦三歲。萬錢以上，一年。」</p>
<p id="online_toc_93"><a class="gg-link" href="#online_toc_93"></a>冬十一月，行幸雍，祠五畤。</p>
<p id="online_toc_94"><a class="gg-link" href="#online_toc_94"></a>十二月，詔曰：「前將作大匠萬年知昌陵卑下，不可為萬歲居，奏請營作，建置郭邑，妄為巧詐，積土增高，多賦斂繇役，興卒暴之作。<span class="style7">師古曰：「卒讀曰猝，謂急也。」</span>卒徒蒙辜，死者連屬，<span class="style7">師古曰：「屬音之欲反。」</span>百姓罷極，天下匱竭。<span class="style7">師古曰：「罷讀曰疲。匱，空也。竭，盡也。」</span>常侍閎前為大司農中丞，數奏昌陵不可成。<span class="style7">師古曰：「閎，王閎也。」</span>侍中衞尉長數白宜早止，徙家反故處。<span class="style7">師古曰：「長，淳于長也。」</span>朕以長言下閎章，<span class="style7">如淳曰：「以衞尉長數白罷，故因下閎請奏罷作之章。」師古曰：「下音胡稼反。」</span>公卿議者皆合長計。首建至策，閎典主省大費，<span class="style7">師古曰：「司農中丞主錢穀顧庸，故云典主。」</span>民以康寧。閎前賜爵關內侯，黃金百斤。其賜長爵關內侯，食邑千戶，閎五百戶。萬年佞邪不忠，毒流衆庶，海內怨望，至今不息，雖蒙赦令，不宜居京師。其徙萬年敦煌郡。」</p>
<p id="online_toc_95"><a class="gg-link" href="#online_toc_95"></a>是歲，御史大夫王駿卒。<span class="style7">師古曰：「王吉之子也。」</span></p>
<p id="online_toc_96"><a class="gg-link" href="#online_toc_96"></a>三年春正月己夘晦，日有蝕之。詔曰：「天災仍重，朕甚懼焉。<span class="style7">師古曰：「仍，頻也。重音直用反。」</span>惟民之失職，<span class="style7">師古曰：「失其常業也。」</span>臨遣大中大夫嘉等循行天下，<span class="style7">師古曰：「行音下更反。」</span>存問耆老，民所疾苦。其與部刺史舉惇樸遜讓有行義者各一人。」</p>
<p id="online_toc_97"><a class="gg-link" href="#online_toc_97"></a>冬十月庚辰，皇太后詔有司復甘泉泰畤、汾陰后土、雍五畤、陳倉陳寶祠。<span class="style7">師古曰：「陳寶祠在陳倉。」</span>語在郊祀志。</p>
<p id="online_toc_98"><a class="gg-link" href="#online_toc_98"></a>十一月，尉氏男子樊並等十三人謀反，<span class="style7">師古曰：「尉氏，陳留之縣。」</span>殺陳留太守，劫略吏民，自稱將軍。徒李譚等五人共格殺並等，皆封為列侯。</p>
<p id="online_toc_99"><a class="gg-link" href="#online_toc_99"></a>十二月，山陽鐵官徒蘇令等二百二十八人攻殺長吏，盜庫兵，自稱將軍，經郡國十九，殺東郡太守、汝南都尉。遣丞相長史、御史中丞持節督趣逐捕。<span class="style7">師古曰：「趣讀曰促。」</span>汝南太守嚴訢捕斬令等。<span class="style7">師古曰：「訢與欣同。令即蘇令。」</span>遷訢為大司農，賜黃金百斤。</p>
<p id="online_toc_100"><a class="gg-link" href="#online_toc_100"></a>四年春正月，行幸甘泉，郊泰畤，神光降集紫殿。大赦天下。賜雲陽吏民爵，女子百戶牛酒，鰥寡孤獨高年帛。三月，行幸河東，祠后土，賜吏民如雲陽，行所過無出田租。</p>
<p id="online_toc_101"><a class="gg-link" href="#online_toc_101"></a>夏四月癸未，長樂臨華殿、未央宮東司馬門皆災。<span class="style7">師古曰：「東面之司馬門也。」</span></p>
<p id="online_toc_102"><a class="gg-link" href="#online_toc_102"></a>六月甲午，霸陵園門闕災。出杜陵諸未甞御者歸家。詔曰：「迺者，地震京師，火災婁降，<span class="style7">師古曰：「婁，古屢字。」</span>朕甚懼之。有司其悉心明對厥咎，<span class="style7">師古曰：「悉，盡也。」</span>朕將親覽焉。」</p>
<p id="online_toc_103"><a class="gg-link" href="#online_toc_103"></a>又曰：「聖王明禮制以序尊卑，異車服以章有德，雖有其財，而無其尊，不得踰制，故民興行，<span class="style7">師古曰：「行音下更反。」</span>上義而下利。<span class="style7">師古曰：「以義為上，以利為下。」</span>方今世俗奢僭罔極，<span class="style7">師古曰：「罔，無也。極，中也，一曰止也。」</span>靡有厭足。公卿列侯親屬近臣，四方所則，<span class="style7">師古曰：「則，法也。」</span>未聞脩身遵禮，同心憂國者也。或迺奢侈逸豫，務廣第宅，治園池，多畜奴婢，被服綺穀，<span class="style7">師古曰：「被音皮義反。」</span>設鐘鼓，備女樂，車服嫁娶葬埋過制。吏民慕効，濅以成俗，<span class="style7">師古曰：「濅，漸也。」</span>而欲望百姓儉節，家給人足，豈不難哉！詩不云乎？『赫赫師尹，民具爾瞻。』<span class="style7">師古曰：「小雅節南山之詩也。赫赫，盛貌也。師尹，尹氏為太師之官也。言居位甚高，備為衆庶所瞻仰。」</span>其申敕有司，以漸禁之。<span class="style7">師古曰：「謂約束也。」</span>青綠民所常服，且勿止。<span class="style7">師古曰：「然則禁紅紫之屬。」</span>列侯近臣，各自省改。<span class="style7">師古曰：「省，視也。視而改之。論語稱曾子曰『吾日三省吾身』。」</span>司隷校尉察不變者。」</p>
<p id="online_toc_104"><a class="gg-link" href="#online_toc_104"></a>秋七月辛未晦，日有蝕之。</p>
<p id="online_toc_105"><a class="gg-link" href="#online_toc_105"></a>元延元年春正月己亥朔，日有蝕之。</p>
<p id="online_toc_106"><a class="gg-link" href="#online_toc_106"></a>三月，行幸雍，祠五畤。</p>
<p id="online_toc_107"><a class="gg-link" href="#online_toc_107"></a>夏四月丁酉，無雲有雷，聲光耀耀，四面下至地，昬止。赦天下。</p>
<p id="online_toc_108"><a class="gg-link" href="#online_toc_108"></a>秋七月，有星孛于東井。詔曰：「迺者，日蝕星隕，謫見于天，大異重仍。<span class="style7">師古曰：「仍，頻也。重音直用反。」</span>在位默然，罕有忠言。今孛星見于東井，朕甚懼焉。公卿大夫、博士、議郎其各悉心，惟思變意，明以經對，無有所諱；與內郡國舉方正能直言極諫者各一人，<span class="style7">師古曰：「令公卿與內郡國各舉一人。」</span>北邊二十二郡舉勇猛知兵法者各一人。」</p>
<p id="online_toc_109"><a class="gg-link" href="#online_toc_109"></a>封蕭相國後喜為酇侯。</p>
<p id="online_toc_110"><a class="gg-link" href="#online_toc_110"></a>冬十二月辛亥，大司馬大將軍王商薨。</p>
<p id="online_toc_111"><a class="gg-link" href="#online_toc_111"></a>是歲，昭儀趙氏害後宮皇子。<span class="style7">師古曰：「趙飛燕之妹。」</span></p>
<p id="online_toc_112"><a class="gg-link" href="#online_toc_112"></a>二年春正月，行幸甘泉，郊泰畤。</p>
<p id="online_toc_113"><a class="gg-link" href="#online_toc_113"></a>三月，行幸河東，祠后土。</p>
<p id="online_toc_114"><a class="gg-link" href="#online_toc_114"></a>夏四月，立廣陵孝王子宇為王。</p>
<p id="online_toc_115"><a class="gg-link" href="#online_toc_115"></a>冬，行幸長楊宮，從胡客大校獵。<span class="style7">如淳曰：「合軍聚衆，有幡校擊鼓也。周禮校人掌王田獵之馬，故謂之校獵。」師古曰：「如說非也。此校謂以木自相貫穿為闌校耳。校人職云『六廄成校』，是則以遮闌為義也。校獵者，大為闌校以遮禽獸而獵取也。軍之幡旗雖有校名，本因部校，此無豫也。」</span>宿萯陽宮，<span class="style7">師古曰：「萯音倍。」</span>賜從官。</p>
<p id="online_toc_116"><a class="gg-link" href="#online_toc_116"></a>三年春正月丙寅，蜀郡岷山崩，<span class="style7">師古曰：「岷音武巾反。」</span>雍江三日，江水竭。</p>
<p id="online_toc_117"><a class="gg-link" href="#online_toc_117"></a>二月，封侍中衞尉淳于長為定陵侯。</p>
<p id="online_toc_118"><a class="gg-link" href="#online_toc_118"></a>三月，行幸雍，祠五畤。</p>
<p id="online_toc_119"><a class="gg-link" href="#online_toc_119"></a>四年春正月，行幸甘泉，郊泰畤。</p>
<p id="online_toc_120"><a class="gg-link" href="#online_toc_120"></a>二月，罷司隷校尉官。</p>
<p id="online_toc_121"><a class="gg-link" href="#online_toc_121"></a>三月，行幸河東，祠后土。</p>
<p id="online_toc_122"><a class="gg-link" href="#online_toc_122"></a>甘露降京師，賜長安民牛酒。</p>
<p id="online_toc_123"><a class="gg-link" href="#online_toc_123"></a>綏和元年春正月，大赦天下。</p>
<p id="online_toc_124"><a class="gg-link" href="#online_toc_124"></a>二月癸丑，詔曰：「朕承太祖鴻業，奉宗廟二十五年，德不能綏理宇內，百姓怨恨者衆。不蒙天祐，至今未有繼嗣，天下無所係心。觀于往古近事之戒，禍亂之萌，皆由斯焉。<span class="style7">師古曰：「始生曰萌。」</span>定陶王欣於朕為子，慈仁孝順，可以承天序，繼祭祀。其立欣為皇太子。封中山王舅諫大夫馮參為宜鄉侯，益中山國三萬戶，以慰其意。<span class="style7">師古曰：「以不得繼統為帝之後，恐其怨恨。」</span>賜諸侯王、列侯金，天下當為父後者爵，三老、孝弟力田帛，各有差。」</p>
<p id="online_toc_125"><a class="gg-link" href="#online_toc_125"></a>又曰：「蓋聞王者必存二王之後，所以通三統也。<span class="style7">師古曰：「天、地、人是為三統。二王之後並己為三。」</span>昔成湯受命，列為三代，<span class="style7">師古曰：「夏、殷、周是為三代。」</span>而祭祀廢絕。考求其後，莫正孔吉。<span class="style7">臣瓚曰：「無若孔吉最正也。」</span>其封吉為殷紹嘉侯。」三月，進爵為公，及周承休侯皆為公，地各百里。</p>
<p id="online_toc_126"><a class="gg-link" href="#online_toc_126"></a>行幸雍，祠五畤。</p>
<p id="online_toc_127"><a class="gg-link" href="#online_toc_127"></a>夏四月，以大司馬票騎大將軍為大司馬，<span class="style7">文穎曰：「王根也。」</span>罷將軍官。御史大夫為大司空，封為列侯。益大司馬、大司空奉如丞相。<span class="style7">如淳曰：「律，丞相、大司馬大將軍奉錢月六萬，御史大夫奉月四萬也。」</span></p>
<p id="online_toc_128"><a class="gg-link" href="#online_toc_128"></a>秋八月庚戌，中山王興薨。</p>
<p id="online_toc_129"><a class="gg-link" href="#online_toc_129"></a>冬十一月，立楚孝王孫景為定陶王。</p>
<p id="online_toc_130"><a class="gg-link" href="#online_toc_130"></a>定陵侯淳于長大逆不道，下獄死。廷尉孔光使持節賜貴人許氏藥，飲藥死。<span class="style7">師古曰：「即前所廢皇后許氏也。」</span></p>
<p id="online_toc_131"><a class="gg-link" href="#online_toc_131"></a>十二月，罷部刺史，更置州牧，秩二千石。</p>
<p id="online_toc_132"><a class="gg-link" href="#online_toc_132"></a>二年春正月，行幸甘泉，郊泰畤。</p>
<p id="online_toc_133"><a class="gg-link" href="#online_toc_133"></a>二月壬子，丞相翟方進薨。</p>
<p id="online_toc_134"><a class="gg-link" href="#online_toc_134"></a>三月，行幸河東，祠后土。</p>
<p id="online_toc_135"><a class="gg-link" href="#online_toc_135"></a>丙戌，帝崩于未央宮。<span class="style7">臣瓚曰：「帝年二十即位，即位二十六年，壽四十五。」師古曰：「即位明年乃改元耳，壽四十六。」</span>皇太后詔有司復長安南北郊。四月己夘，葬延陵。<span class="style7">臣瓚曰：「自崩至葬凡五十四日。延陵在扶風，去長安六十二里。」</span></p>
<p id="online_toc_136"><a class="gg-link" href="#online_toc_136"></a>贊曰：臣之姑充後宮為倢伃，<span class="style7">晉灼曰：「班彪之姑也。」</span>父子昆弟侍帷幄，數為臣言成帝善修容儀，升車正立，不內顧，不疾言，不親指，<span class="style7">師古曰：「不內顧者，謂儼然端嚴，不迴眄也。不疾言者，為輕肆也。不親指者，為惑下也。此三句者，本論語鄉黨篇述孔子之事，故班氏引之以美成帝。今論語云：『車中不內顧，不疾言，不親指。』內顧者，說者以為前視不過衡軛，旁視不過輢較，與此不同。輢音於綺反。」</span>臨朝淵嘿，尊嚴若神，可謂穆穆天子之容者矣！<span class="style7">師古曰：「禮記云『天子穆穆，諸侯皇皇，大夫濟濟，士蹌蹌』，故此贊引之。」</span>博覽古今，容受直辭。公卿稱職，奏議可述。<span class="style7">師古曰：「稱職，克當其任也。可述，言有文采。」</span>遭世承平，上下和睦。然湛于酒色，<span class="style7">師古曰：「湛讀曰耽。」</span>趙氏亂內，外家擅朝，言之可為於邑。<span class="style7">師古曰：「於邑，短氣貌，讀如本字。於又音烏。邑又音烏合反。他皆類此。」</span>建始以來，王氏始執國命，哀、平短祚，莽遂篡位，蓋其威福所由來者漸矣！</p>

</div>
<!-- end .main --></div>
<!-- end #main --></div>
</div>
</body></html>