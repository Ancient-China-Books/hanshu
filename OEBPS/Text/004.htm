<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷四‧文帝紀第四</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷四・文帝紀第四</h1>
<hr/>
<p id="online_toc_0"><a class="gg-link" href="#online_toc_0"></a>孝文皇帝，<span class="style7">荀悅曰：「諱恒之字曰常。」應劭曰：「謚法『慈惠愛民曰文』。」</span>高祖中子也，母曰薄姬。<span class="style7">如淳曰：「姬音怡，衆妾之緫稱。漢官儀曰姬妾數百，外戚傳亦曰幸姬戚夫人。」臣瓚曰：「漢秩祿令及茂陵書姬並內官也，秩比二千石，位次倢伃下，在八子上。」師古曰：「姬者，本周之姓，貴於衆國之女，所以婦人美號皆稱姬焉。故左氏傳曰：『雖有姬、姜，無棄蕉萃。』姜亦大國女也。後因緫謂衆妾為姬。史記云『高祖居山東時好美姬』是也。若姬是官號，不應云幸姬戚夫人，且外戚傳備列后妃諸官，無姬職也。如云衆妾緫稱，則近之。不當音怡，宜依字讀耳。瓚說謬也。」</span>高祖十一年，誅陳豨，定代地，立子恒為代王，都中都。十七年秋，高后崩，<span class="style7">張晏曰：「代王之十七年也。」</span>諸呂謀為亂，欲危劉氏。丞相陳平、太尉周勃、朱虛侯劉章等共誅之，謀立代王。語在高后紀、高五王傳。</p>
<p id="online_toc_1"><a class="gg-link" href="#online_toc_1"></a>大臣遂使人迎代王。郎中令張武等議，皆曰：「漢大臣皆故高帝時將，習兵事，多謀詐，其屬意非止此也，<span class="style7">師古曰：「言常有異志也。屬意，猶言注意也。屬音之欲反。」</span>特畏高帝、呂太后威耳。今已誅諸呂，新喋血京師，<span class="style7">服虔曰：「喋音蹀屣履之蹀。」如淳曰：「殺人流血滂沱為喋血。」師古曰：「喋音大頰反，本字當作蹀。蹀謂履涉之耳。」</span>以迎大王為名，實不可信。願稱疾無往，以觀其變。」中尉宋昌進曰：「羣臣之議皆非也。夫秦失其政，豪傑並起，人人自以為得之者以萬數，然卒踐天子位者，劉氏也，<span class="style7">師古曰：「卒，終也。」</span>天下絕望，一矣。高帝王子弟，地犬牙相制，所謂盤石之宗也，<span class="style7">師古曰：「犬牙，言地形如犬之牙交相入也。」</span>天下服其彊，二矣。漢興，除秦煩苛，約法令，施德惠，<span class="style7">師古曰：「約，省也。」</span>人人自安，難動搖，三矣。夫以呂太后之嚴，立諸呂為三王，擅權專制，然而太尉以一節入北軍，一呼<span class="style7">師古曰：「呼，叫也，音火故反。他皆類此。」</span>士皆袒左，為劉氏，畔諸呂，卒以滅之。此乃天授，非人力也。今大臣雖欲為變，百姓弗為使，<span class="style7">師古曰：「為音于偽反。」</span>其黨寧能專一邪？內有朱虛、東牟之親，外畏吳、楚、淮南、琅邪、齊、代之彊。方今高帝子獨淮南王與大王，大王又長，賢聖仁孝，聞於天下，故大臣因天下之心而欲迎立大王，大王勿疑也。」代王報太后，計猶豫未定。卜之，兆得大橫。<span class="style7">應劭曰：「龜曰兆，筮曰卦。卜以荊灼龜，文正橫也。」</span>占曰：「大橫庚庚，余為天王，夏啟以光。」<span class="style7">服虔曰：「庚庚，橫貌也。」李竒曰：「庚庚，其繇文也。占謂其繇也。」張晏曰：「先是五帝官天下，老則嬗賢，至夏啟始傳嗣，能光先君之業。文帝亦襲父跡，言似啟也。」師古曰：「繇音丈救反，本作籀。籀，書也，謂讀卜詞。」</span>代王曰：「寡人固已為王，又何王乎？」卜人曰：「所謂天王者，乃天子也。」於是代王乃遣太后弟薄昭見太尉勃，勃等具言所以迎立王者。<span class="style7">師古曰：「說所以迎代王之意也。」</span>昭還報曰：「信矣，無可疑者。」代王笑謂宋昌：「果如公言。」乃令宋昌驂乘，<span class="style7">師古曰：「乘車之法，尊者居左，御者居中，又有一人處車之右，以備傾側。是以戎事則稱車右，其餘則曰驂乘。驂者，三也，蓋取三人為名義耳。」</span>張武等六人乘六乘傳<span class="style7">張晏曰：「傳車六乘也。」師古曰：「傳音張戀反。」</span>詣長安。至高陵止，而使宋昌先之長安觀變。</p>
<p id="online_toc_2"><a class="gg-link" href="#online_toc_2"></a>昌至渭橋，<span class="style7">蘇林曰：「在長安北三里。」</span>丞相已下皆迎。昌還報，代王乃進至渭橋。羣臣拜謁稱臣，代王下拜。太尉勃進曰：「願請閒。」<span class="style7">師古曰：「閒，容也，猶今言中間也。請容暇之頃，當有所陳，不欲於衆顯論也。他皆類此。」</span>宋昌曰：「所言公，公言之；所言私，王者無私。」太尉勃乃跪上天子璽。代王謝曰：「至邸而議之。」<span class="style7">師古曰：「郡國朝宿之舍，在京師者率名邸。邸，至也，言所歸至也，音丁禮反。他皆類此。」</span></p>
<p id="online_toc_3"><a class="gg-link" href="#online_toc_3"></a>閏月己酉，入代邸。群臣從至，上議曰：「丞相臣平、太尉臣勃、大將軍臣武、<span class="style7">服虔曰：「柴武。」</span>御史大夫臣蒼、<span class="style7">文穎曰：「張蒼。」</span>宗正臣郢、<span class="style7">文穎曰：「劉郢。」</span>朱虛侯臣章、東牟侯臣興居、典客臣揭<span class="style7">蘇林曰：「劉揭也。」師古曰：「揭音竭。」</span>再拜言大王足下：子弘等皆非孝惠皇帝子，<span class="style7">師古曰：「不詳其有爵位，故緫謂之子。」</span>不當奉宗廟。臣謹請陰安侯、<span class="style7">蘇林曰：「高帝兄伯妻，羹頡侯母，丘嫂也。」晉灼曰：「若蕭何夫人封為酇侯也。」</span>頃王后、<span class="style7">蘇林曰：「高帝兄仲妻也。仲名喜，為代王，後廢為郃陽侯。子濞為吳王，故追謚為頃王。」如淳曰：「王子侯表曰合陽侯喜以子濞為王，追謚為頃王。頃王后封陰安侯，時呂嬃為林光侯，蕭何夫人亦為酇侯。又宗室侯表此時無陰安侯，知其為頃王后也。案漢祠令，陰安侯高帝嫂也。」師古曰：「諸謚為傾者，漢書例作頃字，讀皆曰傾。」</span>琅邪王、<span class="style7">文穎曰：「劉澤也。」</span>列侯、吏二千石議，大王高皇帝子，宜為嗣。願大王即天子位。」代王曰：「奉高帝宗廟，重事也。寡人不佞<span class="style7">師古曰：「不佞，不材也。」</span>，不足以稱。<span class="style7">師古曰：「稱，副也，音尺孕反。其下皆同。」</span>願請楚王計宜者，<span class="style7">蘇林曰：「楚王名交，高帝弟也。」</span>寡人弗敢當。」羣臣皆伏，固請。代王西鄉讓者三，南鄉讓者再。<span class="style7">如淳曰：「讓羣臣也。或曰賔主位東西面，君臣位南北面，故西鄉坐三讓不受，群臣猶稱宜，乃更南鄉坐，示變即君位之漸也。」師古曰：「鄉讀曰嚮。」</span>丞相平等皆曰：「臣伏計之，大王奉高祖宗廟最宜稱，雖天下諸侯萬民皆以為宜。臣等為宗廟社稷計，不敢忽。<span class="style7">師古曰：「忽，怠忘也。」</span>願大王幸聽臣等。臣謹奉天子璽符再拜上。」代王曰：「宗室將相王列侯以為其宜寡人，寡人不敢辭。」遂即天子位。群臣以次侍。<span class="style7">師古曰：「各依職位。」</span>使太僕嬰、東牟侯興居先清宮，<span class="style7">應劭曰：「舊典，天子行幸所至，必遣靜室令先案行清淨殿中，以虞非常。」</span>奉天子法駕迎代邸。<span class="style7">如淳曰：「法駕者，侍中驂乘，奉車郎御，屬車三十六乘。」</span>皇帝即日夕入未央宮。夜拜宋昌為衞將軍，領南北軍，張武為郎中令，行殿中。<span class="style7">師古曰：「行謂案行也，音下更反。」</span>還坐前殿，下詔曰：「制詔丞相、太尉、御史大夫：閒者諸呂用事擅權，<span class="style7">師古曰：「間者，猶言中間之時也。他皆倣此。」</span>謀為大逆，欲危劉氏宗廟，賴將相列侯宗室大臣誅之，皆伏其辜。朕初即位，其赦天下，賜民爵一級，女子百戶牛酒，<span class="style7">蘇林曰：「男賜爵，女子賜牛酒。」師古曰：「賜爵者，謂一家之長得之也。女子謂賜爵者之妻也。率百戶共得牛若干頭，酒若干石，無定數也。」</span>酺五日。」<span class="style7">服虔曰：「酺音蒲。」文穎曰：「音步。漢律，三人以上無故群飲酒，罰金四兩，今詔橫賜得令會聚飲食五日也。」師古曰：「酺之為言布也，王德布於天下而合聚飲食為酺。服音是也。字或作脯，音義同。」</span></p>
<p id="online_toc_4"><a class="gg-link" href="#online_toc_4"></a>元年冬十月辛亥，皇帝見于高廟。遣車騎將軍薄昭迎皇太后于代。詔曰：「前呂產自置為相國，呂祿為上將軍，擅遣將軍灌嬰將兵擊齊，欲代劉氏。嬰留滎陽，與諸侯合謀以誅呂氏。呂產欲為不善，丞相平與太尉勃等謀奪產等軍。朱虛侯章首先捕斬產。太尉勃身率襄平侯通持節承詔入北軍。典客揭奪呂祿印。其益封太尉勃邑萬戶，賜金五千斤。丞相平、將軍嬰邑各三千戶，金二千斤。朱虛侯章、襄平侯通邑各二千戶，金千斤。封典客揭為陽信侯，賜金千斤。」</p>
<p id="online_toc_5"><a class="gg-link" href="#online_toc_5"></a>十二月，立趙幽王子遂為趙王，徙琅邪王澤為燕王。呂氏所奪齊楚地皆歸之。盡除收帑相坐律令。<span class="style7">應劭曰：「帑，子也。秦法，一人有罪，并其室家。今除此律。」師古曰：「帑讀與奴同，假借字也。」</span></p>
<p id="online_toc_6"><a class="gg-link" href="#online_toc_6"></a>正月，有司請蚤建太子，<span class="style7">師古曰：「蚤，古以為早晚字也。」</span>所以尊宗廟也。詔曰：「朕旣不德，上帝神明未歆饗也，天下人民未有㥦志。<span class="style7">應劭曰：「㥦音篋。㥦，滿也。」師古曰：「㥦，快也。」</span>今縱不能博求天下賢聖有德之人而嬗天下焉，<span class="style7">晉灼曰：「嬗，古禪字。」</span>而曰豫建太子，是重吾不德也。<span class="style7">師古曰：「重謂增益也，音直用反。他皆類此。」</span>謂天下何？<span class="style7">師古曰：「猶言何以稱天下之望。」</span>其安之。」<span class="style7">師古曰：「安猶徐也，言不宜汲汲耳。」</span>有司曰：「豫建太子，所以重宗廟社稷，不忘天下也。」上曰：「楚王，季父也，春秋高，閱天下之義理多矣，<span class="style7">如淳曰：「閱猶更歷也。」</span>明於國家之體。吳王於朕，兄也；淮南王，弟也：皆秉德以陪朕，<span class="style7">文穎曰：「陪，輔也。」</span>豈為不豫哉！諸侯王宗室昆弟有功臣，多賢及有德義者，若舉有德以陪朕之不能終，是社稷之靈，天下之福也。今不選舉焉，而曰必子，<span class="style7">師古曰：「必將傳位於子。」</span>人其以朕為忘賢有德者而專於子，非所以憂天下也。朕甚不取。」<span class="style7">師古曰：「不取，猶言不用此為善也。」</span>有司固請曰：「古者殷周有國，治安皆且千歲，<span class="style7">師古曰：「治安，言治理而且安寧也。治音丈吏反。」</span>有天下者莫長焉，<span class="style7">師古曰：「言上古以來，國祚長乆，無及殷周者也。」</span>用此道也。<span class="style7">師古曰：「所以能爾者，以承嗣相傳故也。」</span>立嗣必子，所從來逺矣。高帝始平天下，建諸侯，為帝者太祖。諸侯王列侯始受國者亦皆為其國祖。子孫繼嗣，世世不絕，天下之大義也。故高帝設之以撫海內。<span class="style7">師古曰：「設，置立也，謂立此法也。」</span>今釋宜建<span class="style7">師古曰：「釋，捨也。宜建，謂適嗣。」</span>而更選於諸侯宗室，非高帝之志也。更議不宜。<span class="style7">師古曰：「不當更議。」</span>子啟最長，<span class="style7">文穎曰：「景帝名。」</span>敦厚慈仁，請建以為太子。」上乃許之。因賜天下民當為父後者爵一級。<span class="style7">師古曰：「雖非己生正嫡，但為後者即得賜爵。」</span>封將軍薄昭為軹侯。<span class="style7">師古曰：「軹音只。」</span></p>
<p id="online_toc_7"><a class="gg-link" href="#online_toc_7"></a>三月，有司請立皇后。皇太后曰：「立太子母竇氏為皇后。」</p>
<p id="online_toc_8"><a class="gg-link" href="#online_toc_8"></a>詔曰：「方春和時，草木群生之物皆有以自樂，而吾百姓鰥寡孤獨窮困之人或阽於死亡，<span class="style7">服虔曰：「阽音反坫之坫。」孟康曰：「阽音屋檐之檐。」如淳曰：「阽，近邊欲墮之意。」師古曰：「服、孟二音並通。」</span>而莫之省憂。<span class="style7">師古曰：「省，視也。」</span>為民父母將何如？其議所以振貸之。」<span class="style7">師古曰：「振，起也，為給貸之，令其存立也。諸振救、振贍，其義皆同。今流俗作字從貝者非也，自別有訓。貸音吐戴反。」</span>又曰：「老者非帛不煖，非肉不飽<span class="style7">師古曰：「煖，溫也，音乃短反。」</span>。今歲首，不時使人存問長老，<span class="style7">師古曰：「存，省視也。」</span>又無布帛酒肉之賜，將何以佐天下子孫孝養其親？今聞吏稟當受鬻者，或以陳粟，<span class="style7">師古曰：「稟，給也。鬻，淖糜也。給米使為糜鬻也。陳，乆舊也。小雅甫田之詩曰『我取其陳』。鬻音之六反。淖，溺也，音女敎反。」</span>豈稱養老之意哉！具為令。」<span class="style7">師古曰：「使其備為條制。」</span>有司請令縣道，<span class="style7">師古曰：「或縣或道，皆用此制也。有蠻夷曰道。」</span>年八十已上，賜米人月一石，肉二十斤，酒五斗。其九十已上，又賜帛人二疋，絮三斤。<span class="style7">師古曰：「絮，綿也。」</span>賜物及當稟鬻米者，長吏閱視，丞若尉致。<span class="style7">師古曰：「長吏，縣之令長也。若者，豫及之詞。致者，送至也。或丞或尉，自致之也。」</span>不滿九十，嗇夫、令史致。二千石遣都吏循行，<span class="style7">蘇林曰：「取其都吏有德也。」如淳曰：「律說，都吏今督郵是也。閑惠曉事，即為文無害都吏。」師古曰：「如說是也。行音下孟反。」</span>不稱者督之<span class="style7">師古曰：「循行有不如詔意者，二千石察視責罰之。」</span>。刑者及有罪耐以上，不用此令。<span class="style7">蘇林曰：「一歲為罰作，二歲刑以上為耐。耐，能任其罪也。」師古曰：「刑謂先被刑也。有罪，在吏未決者也。言八十、九十之人雖合加賜，其中有被刑罪者，不在此賜物令條中也。」</span></p>
<p id="online_toc_9"><a class="gg-link" href="#online_toc_9"></a>楚元王交薨。</p>
<p id="online_toc_10"><a class="gg-link" href="#online_toc_10"></a>四月，齊楚地震，二十九山同日崩，大水潰出。<span class="style7">師古曰：「旁決曰潰，上湧曰出。」</span></p>
<p id="online_toc_11"><a class="gg-link" href="#online_toc_11"></a>六月，令郡國無來獻。施惠天下，諸侯四夷逺近驩洽。乃脩代來功。<span class="style7">師古曰：「自代來時有功者。」</span>詔曰：「方大臣誅諸呂迎朕，朕狐疑，皆止朕，<span class="style7">師古曰：「狐之為獸，其性多疑，每渡冰河，且聽且渡。故言疑者，而稱狐疑。」</span>唯中尉宋昌勸朕，朕已得保宗廟。已尊昌為衞將軍，<span class="style7">師古曰：「尊，高也，高其官秩。」</span>其封昌為壯武侯。諸從朕六人，皆至九卿。」<span class="style7">師古曰：「張武等。」</span>又曰：「列侯從高帝入蜀漢者六十八人益邑各三百戶。吏二千石以上從高帝潁川守尊等十人食邑六百戶，淮陽守申屠嘉等十人五百戶，衞尉足等十人四百戶。」封淮南王舅趙兼為周陽侯，齊王舅駟鈞為靖郭侯，<span class="style7">如淳曰：「邑名也，六國時齊有靖郭君。靖音靜。」師古曰：「外戚恩澤侯表云鄔侯駟鈞以齊王舅侯，今此云靖郭，豈初封靖郭後改為鄔乎？鄔音一戶反，又音於庶反。」</span>故常山丞相蔡兼為樊侯。</p>
<p id="online_toc_12"><a class="gg-link" href="#online_toc_12"></a>二年冬十月，丞相陳平薨。詔曰：「朕聞古者諸侯建國千餘，各守其地，以時入貢，民不勞苦，上下驩欣，靡有違德。今列侯多居長安，邑逺，<span class="style7">師古曰：「所食之邑去長安逺。」</span>吏卒給輸費苦，而列侯亦無繇敎訓其民。<span class="style7">師古曰：「繇讀與由同。」</span>其令列侯之國，為吏及詔所止者，遣太子。」<span class="style7">李竒曰：「為吏，謂為大夫者。詔所止，特以恩愛見留者。」</span></p>
<p id="online_toc_13"><a class="gg-link" href="#online_toc_13"></a>十一月癸卯晦，日有食之。詔曰：「朕聞之，天生民，為之置君以養治之。人主不德，布政不均，則天示之災以戒不治。<span class="style7">師古曰：「治音直吏反。」</span>乃十一月晦，日有食之，適見于天，<span class="style7">師古曰：「適讀曰謫，責也，音張革反。見音胡電反。」</span>災孰大焉！<span class="style7">師古曰：「災莫大於此。」</span>朕獲保宗廟，以微眇之身託于士民君王之上，天下治亂，在予一人，唯二三執政猶吾股肱也。朕下不能治育群生，上以累三光之明，<span class="style7">師古曰：「三光，日、月、星也。累音力瑞反。」</span>其不德大矣。令至，其悉思朕之過失，<span class="style7">師古曰：「令謂此詔書。」</span>及知見之所不及，匄以啟告朕。<span class="style7">師古曰：「匄音蓋。匄亦乞也。啟，開也。言以過失開告朕躬，是則於朕為恩惠也。商書說命曰『啟乃心，沃朕心』。」</span>及舉賢良方正能直言極諫者，以匡朕之不逮。<span class="style7">師古曰：「匡，正也。逮，及也。不逮者，意慮所不及。」</span>因各敕以職任，務省繇費以便民。<span class="style7">師古曰：「省，減也，音所領反。繇讀曰徭。」</span>朕旣不能逺德，故憪然念外人之有非，<span class="style7">蘇林曰：「憪，寢視不安貌也。」孟康曰：「憪猶介然也。非，姦非也。」師古曰：「孟說是也。憪音下板反。」</span>是以設備未息。今縱不能罷邊屯戍，又飭兵厚衞，<span class="style7">師古曰：「飭，整也，讀與敕同。」</span>其罷衞將軍軍。太僕見馬遺財足，<span class="style7">師古曰：「遺，留也。財與纔同。纔，少也。太僕見在之馬今當減，留纔足充事而已。」</span>餘皆以給傳置。」<span class="style7">師古曰：「傳音張戀反。置者，置傳驛之所，因名置也。他皆類此。」</span></p>
<p id="online_toc_14"><a class="gg-link" href="#online_toc_14"></a>春正月丁亥，詔曰：「夫農，天下之本也，其開藉田，<span class="style7">應劭曰：「古者天子耕藉田千畝，為天下先。藉者，帝王典藉之常也。」韋昭曰：「藉，借也。借民力以治之，以奉宗廟，且以勸率天下，使務農也。」臣瓚曰：「景帝詔曰『朕親耕，后親桑，為天下先』，本以躬親為義，不得以假借為稱也。藉謂蹈藉也。」師古曰：「瓚說是也。國語曰『宣王即位，不藉千畝，虢文公諫』。斯則藉非假借明矣。」</span>朕親率耕，以給宗廟粢盛。<span class="style7">師古曰：「黍稷曰粢，在器曰盛。粢音咨。」</span>民讁作縣官及貸種食未入、入未備者，皆赦之。」<span class="style7">師古曰：「種者，五穀之種也。食者，所以為糧食也。貸音吐戴反。種音之勇反。」</span></p>
<p id="online_toc_15"><a class="gg-link" href="#online_toc_15"></a>三月，有司請立皇子為諸侯王。詔曰：「前趙幽王幽死，朕甚憐之，已立其太子遂為趙王。遂弟辟彊<span class="style7">師古曰：「辟彊，言辟禦彊梁者，亦猶辟兵辟非耳。辟音必亦反。彊音其良反。一說辟讀曰闢，彊讀曰疆。闢疆，言開土地也。賈誼書曰：『衞侯朝於周，周行人問其名，衞侯曰辟彊。行人還之曰：「啟彊、辟彊，天子之號也，諸侯弗得用。」更其名曰燬。』則其義兩說並通。他皆類此。」</span>及齊悼惠王子朱虛侯章、東牟侯興居有功，可王。」乃遂立辟彊為河間王，章為城陽王，興居為濟北王。因立皇子武為代王，參為太原王，揖為梁王。</p>
<p id="online_toc_16"><a class="gg-link" href="#online_toc_16"></a>五月，詔曰：「古之治天下，朝有進善之旌，<span class="style7">應劭曰：「旌，幡也，堯設之五達之道，令民進善也。」如淳曰：「欲有進者，立於旌下言之。」</span>誹謗之木，<span class="style7">服虔曰：「堯作之，橋梁交午柱頭也。」應劭曰：「橋梁邊板，所以書政治之愆失也。至秦去之，今乃復施也。」師古曰：「應說是也。」</span>所以通治道而來諫者也。今法有誹謗訞言之罪，<span class="style7">師古曰：「高后元年詔除妖言之令，今此又有訞言之罪，是則中間曾重復設此條也。訞與妖同。」</span>是使衆臣不敢盡情，而上無由聞過失也。將何以來逺方之賢良？其除之。民或祝詛上，以相約而後相謾，<span class="style7">師古曰：「謾，欺也。初為要約，共行祝詛，後相欺誑，中道而止，無實事也。謾音慢，又音莫連反。」</span>吏以為大逆，其有他言，吏又以為誹謗。此細民之愚，無知抵死，<span class="style7">師古曰：「抵，觸也，亦至也。」</span>朕甚不取。自今以來，有犯此者勿聽治。」</p>
<p id="online_toc_17"><a class="gg-link" href="#online_toc_17"></a>九月，初與郡守為銅虎符、竹使符。<span class="style7">應劭曰：「銅虎符第一至第五，國家當發兵遣使者，至郡合符，符合乃聽受之。竹使符皆以竹箭五枚，長五寸，鐫刻篆書，第一至第五。」張晏曰：「符以代古之圭璋，從簡易也。」師古曰：「與郡守為符者，謂各分其半，右留京師，左以與之。使音所吏反。」</span></p>
<p id="online_toc_18"><a class="gg-link" href="#online_toc_18"></a>詔曰：「農，天下之大本也，民所恃以生也，而民或不務本而事末，故生不遂。<span class="style7">師古曰：「衣食乏絕，致有夭喪，故不遂其生。」</span>朕憂其然，故今茲親率群臣農以勸之。其賜天下民今年田租之半。」<span class="style7">師古曰：「免不收之。」</span></p>
<p id="online_toc_19"><a class="gg-link" href="#online_toc_19"></a>三年冬十月丁酉晦，日有食之。十一月丁卯晦，日有食之。</p>
<p id="online_toc_20"><a class="gg-link" href="#online_toc_20"></a>詔曰：「前日詔遣列侯之國，辭未行。丞相朕之所重，其為朕率列侯之國。」遂免丞相勃，遣就國。十二月，太尉潁陰侯灌嬰為丞相。罷太尉官，屬丞相。</p>
<p id="online_toc_21"><a class="gg-link" href="#online_toc_21"></a>夏四月，城陽王章薨。淮南王長殺辟陽侯審食其。<span class="style7">師古曰：「殺之於其家。」</span></p>
<p id="online_toc_22"><a class="gg-link" href="#online_toc_22"></a>五月，匈奴入居北地、河南為寇。<span class="style7">師古曰：「北地郡之北，黃河之南，即白羊所居。」</span>上幸甘泉，<span class="style7">如淳曰：「蔡邕云天子車駕所至，民臣以為僥幸，故曰幸。見令長三老官屬，親臨軒作樂，賜以酒食帛葛越巾佩帶之屬，民爵有級數，或賜田租之半，故因謂之幸也。」師古曰：「甘泉在雲陽，本秦林光宮。」</span>遣丞相灌嬰擊匈奴，匈奴去。發中尉材官屬衞將軍，軍長安。</p>
<p id="online_toc_23"><a class="gg-link" href="#online_toc_23"></a>上自甘泉之高奴，<span class="style7">師古曰：「之，往也。高奴，上郡之縣。」</span>因幸太原，見故羣臣，皆賜之。舉功行賞，諸民里賜牛酒。<span class="style7">師古曰：「里別率賜之。」</span>復晉陽、中都民三歲租。<span class="style7">師古曰：「復音方目反。」</span>留游太原十餘日。</p>
<p id="online_toc_24"><a class="gg-link" href="#online_toc_24"></a>濟北王興居聞帝之代，欲自擊匈奴，乃反，發兵欲襲滎陽。於是詔罷丞相兵，以棘蒲侯柴武為大將軍，<span class="style7">臣瓚曰：「漢帝年紀為陳武，此云柴武，為有二姓。」</span>將四將軍十萬衆擊之。祁侯繒賀為將軍，軍滎陽。秋七月，上自太原至長安。詔曰：「濟北王背德反上，詿誤吏民，<span class="style7">師古曰：「詿亦誤也，音卦。」</span>為大逆。濟北吏民兵未至先自定及以軍城邑降者，皆赦之，復官爵。<span class="style7">師古曰：「復音扶目反。」</span>與王興居去來者，赦之。」<span class="style7">師古曰：「雖始與興居共反，今棄之去而來降者，亦赦。」</span>八月，虜濟北王興居，自殺。赦諸與興居反者。</p>
<p id="online_toc_25"><a class="gg-link" href="#online_toc_25"></a>四年冬十二月，丞相灌嬰薨。</p>
<p id="online_toc_26"><a class="gg-link" href="#online_toc_26"></a>夏五月，復諸劉有屬籍，家無所與。<span class="style7">師古曰：「復音方目反。與讀曰豫。」</span>賜諸侯王子邑各二千戶。</p>
<p id="online_toc_27"><a class="gg-link" href="#online_toc_27"></a>秋九月，封齊悼惠王子七人為列侯。</p>
<p id="online_toc_28"><a class="gg-link" href="#online_toc_28"></a>絳侯周勃有罪，逮詣廷尉詔獄。</p>
<p id="online_toc_29"><a class="gg-link" href="#online_toc_29"></a>作顧成廟。<span class="style7">服虔曰：「廟在長安城南，文帝作。還顧見城，故名之。」應劭曰：「文帝自為廟，制度卑狹，若顧望而成，猶文王靈臺不日成之，故曰顧成。賈誼曰：『因顧成之廟，為天下太宗，與漢無極。』」如淳曰：「身存而為廟，若尚書之顧命也。景帝廟號德陽，武帝廟號龍淵，昭帝廟號徘徊，宣帝廟號樂游，元帝廟號長壽，成帝廟號陽池。」師古曰：「以還顧見城，因即為名，於義無取。又書本不作城郭字，應說近之。」</span></p>
<p id="online_toc_30"><a class="gg-link" href="#online_toc_30"></a>五年春二月，地震。</p>
<p id="online_toc_31"><a class="gg-link" href="#online_toc_31"></a>夏四月，除盜鑄錢令。<span class="style7">應劭曰：「聽民放鑄也。」</span>更造四銖錢。<span class="style7">應劭曰：「文帝以五分錢太輕小，更作四銖錢，文亦曰『半兩』，今民間半兩錢最輕小者是也。」</span></p>
<p id="online_toc_32"><a class="gg-link" href="#online_toc_32"></a>六年冬十月，桃李華。</p>
<p id="online_toc_33"><a class="gg-link" href="#online_toc_33"></a>十一月，淮南王長謀反，廢遷蜀嚴道，死雍。<span class="style7">師古曰：「遷於蜀郡之嚴道，行至扶風雍縣，在道而死也。」</span></p>
<p id="online_toc_34"><a class="gg-link" href="#online_toc_34"></a>七年冬十月，令列侯太夫人、夫人、諸侯王子及吏二千石無得擅徵捕。<span class="style7">如淳曰：「列侯之妻稱夫人。列侯死，子復為列侯，乃得稱太夫人，子不為列侯不得稱也。」</span> </p>
<p id="online_toc_35"><a class="gg-link" href="#online_toc_35"></a>夏四月，赦天下。</p>
<p id="online_toc_36"><a class="gg-link" href="#online_toc_36"></a>六月癸酉，未央宮東闕罘罳災。<span class="style7">如淳曰：「東闕與其兩旁罘罳皆災也。」晉灼曰：「東闕之罘罳獨災也。」師古曰：「罘罳，謂連闕曲閣也，以覆重刻垣墉之處，其形罘罳然，一曰屏也。罘音浮。」</span></p>
<p id="online_toc_37"><a class="gg-link" href="#online_toc_37"></a>八年夏，封淮南厲王長子四人為列侯。</p>
<p id="online_toc_38"><a class="gg-link" href="#online_toc_38"></a>有長星出于東方。<span class="style7">文穎曰：「孛、彗、長三星，其占略同，然其形象小異。孛星光芒短，其光四出蓬蓬孛孛也。彗星光芒長，參參如埽彗。長星光芒有一直指，或竟天，或十丈，或三丈，或二丈，無常也。大法，孛、彗星多為除舊布新，火災，長星多為兵革事。」</span></p>
<p id="online_toc_39"><a class="gg-link" href="#online_toc_39"></a>九年春，大旱。</p>
<p id="online_toc_40"><a class="gg-link" href="#online_toc_40"></a>十年冬，行幸甘泉。</p>
<p id="online_toc_41"><a class="gg-link" href="#online_toc_41"></a>將軍薄昭死。<span class="style7">鄭氏曰：「昭殺漢使者，文帝不忍加誅，使公從之飲酒，欲令自引分。昭不肯，使群臣喪服往哭之，乃自殺。有罪，故言死。」如淳曰：「一說昭與文帝博不勝，當飲酒，侍郎酌，為昭少，一侍郎譴呵之。時此郎下沐，昭使人殺之，是以文帝使自殺。」師古曰：「外戚恩澤侯表云坐殺漢使者自殺。鄭說是也。」</span></p>
<p id="online_toc_42"><a class="gg-link" href="#online_toc_42"></a>十一年冬十一月，行幸代。春正月，上自代還。</p>
<p id="online_toc_43"><a class="gg-link" href="#online_toc_43"></a>夏六月，梁王揖薨。</p>
<p id="online_toc_44"><a class="gg-link" href="#online_toc_44"></a>匈奴寇狄道。</p>
<p id="online_toc_45"><a class="gg-link" href="#online_toc_45"></a>十二年冬十二月，河決東郡。</p>
<p id="online_toc_46"><a class="gg-link" href="#online_toc_46"></a>春正月，賜諸侯王女邑各二千戶。</p>
<p id="online_toc_47"><a class="gg-link" href="#online_toc_47"></a>二月，出孝惠皇帝後宮美人，令得嫁。</p>
<p id="online_toc_48"><a class="gg-link" href="#online_toc_48"></a>三月，除關無用傳。<span class="style7">張晏曰：「傳，信也，若今過所也。」如淳曰：「兩行書繒帛，分持其一，出入關，合之乃得過，謂之傳也。」李竒曰：「傳，棨也。」師古曰：「張說是也。古者或用棨，或用繒帛。棨者，刻木為合符也。傳音張戀反。棨音啟。」</span></p>
<p id="online_toc_49"><a class="gg-link" href="#online_toc_49"></a>詔曰：「道民之路，在於務本。朕親率天下農，十年于今，而野不加辟，<span class="style7">師古曰：「辟讀曰闢。闢，開也。」</span>歲一不登，民有飢色，<span class="style7">師古曰：「登，成也。言五穀一歲不成則衆庶飢餒，是無蓄積故也。」</span>是從事焉尚寡，而吏未加務。<span class="style7">師古曰：「從事，從農事也。」</span>吾詔書數下，歲勸民種樹，<span class="style7">師古曰：「樹，謂藝殖也。」</span>而功未興，是吏奉吾詔不勤，而勸民不明也。且吾農民甚苦，而吏莫之省，<span class="style7">師古曰：「省，視也。」</span>將何以勸焉？其賜農民今年租稅之半。」</p>
<p id="online_toc_50"><a class="gg-link" href="#online_toc_50"></a>又曰：「孝悌，天下之大順也。力田，為生之本也。三老，衆民之師也。廉吏，民之表也。朕甚嘉此二三大夫之行。今萬家之縣，云無應令，<span class="style7">師古曰：「無孝悌力田之人可應察舉之令。」</span>豈實人情？是吏舉賢之道未備也。其遣謁者勞賜三老、孝者帛人五匹，悌者、力田二匹，廉吏二百石以上率百石者三匹。<span class="style7">師古曰：「自二百石以上，每百石加三匹。」</span>及問民所不便安，而以戶口率置三老孝悌力田常員，<span class="style7">師古曰：「計戶口之數以率之，增置其員，廣敎化也。」</span>令各率其意以道民焉。」<span class="style7">師古曰：「道讀曰導。」</span></p>
<p id="online_toc_51"><a class="gg-link" href="#online_toc_51"></a>十三年春二月甲寅，詔曰：「朕親率天下農耕以供粢盛，皇后親桑以奉祭服，其具禮儀。」<span class="style7">師古曰：「令立耕桑之禮制也。」</span></p>
<p id="online_toc_52"><a class="gg-link" href="#online_toc_52"></a>夏，除祕祝，<span class="style7">應劭曰：「祕祝之官，移過于下，國家諱之，故曰祕也。」</span>語在郊祀志。五月，除肉刑法，語在刑法志。</p>
<p id="online_toc_53"><a class="gg-link" href="#online_toc_53"></a>六月，詔曰：「農，天下之本，務莫大焉。今廑身從事，<span class="style7">晉灼曰：「廑，古勤字。」</span>而有租稅之賦，是謂本末者無以異也，<span class="style7">李竒曰：「本，農也。末，賈也。言農與賈俱出租，無異也，故除田租。」</span>其於勸農之道未備。其除田之租稅。賜天下孤寡布帛絮各有數。」</p>
<p id="online_toc_54"><a class="gg-link" href="#online_toc_54"></a>十四年冬，匈奴寇邊，殺北地都尉卬。<span class="style7">師古曰：「功臣表云缾侯孫單以父北地都尉卬力戰死事，文帝十四年封，與此正合。然則卬姓孫，而徐廣乃云姓段，說者因曰段會宗即卬之玄孫，無所據也。會宗，漢書有傳，班固不云是卬後，何從而知之乎？」</span>遣三將軍軍隴西、北地、上郡，中尉周舍為衞將軍，郎中令張武為車騎將軍，軍渭北，車千乘，騎卒十萬人。上親勞軍，勒兵，申敎令，<span class="style7">師古曰：「申謂約束之。」</span>賜吏卒。自欲征匈奴，羣臣諫，不聽。皇太后固要上，乃止。<span class="style7">文穎曰：「要劫也，哀痛祝誓之言。」</span>於是以東陽侯張相如為大將軍，建成侯董赫、內史欒布皆為將軍，擊匈奴。匈奴走。</p>
<p id="online_toc_55"><a class="gg-link" href="#online_toc_55"></a>春，詔曰：「朕獲執犧牲珪幣以事上帝宗廟，十四年于今。歷日彌長，以不敏不明<span class="style7">師古曰：「敏，材識捷疾。」</span>而乆撫臨天下，朕甚自媿。<span class="style7">師古曰：「媿，古愧字。」</span>其廣增諸祀壇場珪幣。<span class="style7">師古曰：「築土為壇，除地為場。幣，祭神之帛。」</span>昔先王逺施不求其報，望祀不祈其福，右賢左戚，<span class="style7">師古曰：「以賢為上，然後及親也。」</span>先民後己，至明之極也。今吾聞祠官祝釐，<span class="style7">如淳曰：「釐，福也。賈誼傳『受釐坐宣室』是也。」師古曰：「釐，本字作禧，假借用耳，同音僖。」</span>皆歸福於朕躬，不為百姓，朕甚媿之。夫以朕之不德，而專鄉獨美其福，百姓不與焉，<span class="style7">師古曰：「與讀曰豫。」</span>是重吾不德也。<span class="style7">師古曰：「重音直用反。」</span>其令祠官致敬，無有所祈。」</p>
<p id="online_toc_56"><a class="gg-link" href="#online_toc_56"></a>十五年春，黃龍見於成紀。<span class="style7">師古曰：「成紀，隴西縣。」</span>上乃下詔議郊祀。公孫臣明服色，新垣平設五廟。<span class="style7">文穎曰：「公孫臣，魯人也。」應劭曰：「新垣平，趙人也。」師古曰：「五廟，即下渭陽五帝之廟也。」</span>語在郊祀志。夏四月，上幸雍，始郊見五帝，赦天下，脩名山大川甞祀而絕者，有司以歲時致禮。</p>
<p id="online_toc_57"><a class="gg-link" href="#online_toc_57"></a>九月，詔諸侯王公卿郡守舉賢良能直言極諫者，上親策之，傅納以言。<span class="style7">師古曰：「傅讀曰敷，敷陳其言而納用之。」</span>語在鼂錯傳。<span class="style7">師古曰：「錯音千故反。」</span></p>
<p id="online_toc_58"><a class="gg-link" href="#online_toc_58"></a>十六年夏四月，上郊祀五帝于渭陽。<span class="style7">韋昭曰：「在渭城。」師古曰：「郊祀志云在長安東北，非渭城也。韋說謬矣。」</span></p>
<p id="online_toc_59"><a class="gg-link" href="#online_toc_59"></a>五月，立齊悼惠王子六人、淮南厲王子三人皆為王。</p>
<p id="online_toc_60"><a class="gg-link" href="#online_toc_60"></a>秋九月，得玉杯，<span class="style7">應劭曰：「新垣平詐令人獻之。」</span>刻曰「人主延壽」。令天下大酺，明年改元。</p>
<p id="online_toc_61"><a class="gg-link" href="#online_toc_61"></a>後元年<span class="style7">張晏曰：「新垣平候日再中，以為吉祥，故改元年，以求延年之祚也。」</span>冬十月，新垣平詐覺，謀反，<span class="style7">師古曰：「以詐事發覺，自恐被誅，因謀反也。」</span>夷三族。</p>
<p id="online_toc_62"><a class="gg-link" href="#online_toc_62"></a>春三月，孝惠皇后張氏薨。<span class="style7">張晏曰：「后黨於呂氏，廢處北宮，故不曰崩。」</span></p>
<p id="online_toc_63"><a class="gg-link" href="#online_toc_63"></a>詔曰：「間者數年比不登，<span class="style7">師古曰：「比猶頻也。」</span>又有水旱疾疫之災，朕甚憂之。愚而不明，未達其咎。意者朕之政有所失而行有過與？<span class="style7">師古曰：「與讀曰歟，音弋於反。下皆類此。」</span>乃天道有不順，地利或不得，人事多失和，鬼神廢不享與？何以致此？將百官之奉養或廢，無用之事或多與？何其民食之寡乏也！夫度田非益寡，而計民未加益，<span class="style7">師古曰：「度謂量計之，音徒各反。」</span>以口量地，其於古猶有餘，而食之甚不足者，其咎安在？無乃百姓之從事於末以害農者蕃，<span class="style7">師古曰：「末謂工商之業也。蕃亦多也，音扶元反。」</span>為酒醪以靡穀者多，<span class="style7">師古曰：「醪，汁滓酒也。靡，散也。醪音來高反。靡音糜。」</span>六畜之食焉者衆與？細大之義，吾未能得其中。<span class="style7">師古曰：「中音竹仲反。」</span>其與丞相列侯吏二千石博士議之，有可以佐百姓者，率意逺思，無有所隱也。」</p>
<p id="online_toc_64"><a class="gg-link" href="#online_toc_64"></a>二年夏，行幸雍棫陽宮。<span class="style7">蘇林曰：「棫音域。」張晏曰：「秦昭王所作也。」晉灼曰：「黃圖在扶風。」</span></p>
<p id="online_toc_65"><a class="gg-link" href="#online_toc_65"></a>六月，代王參薨。匈奴和親。詔曰：「朕旣不明，不能逺德，使方外之國或不寧息。夫四荒之外不安其生，<span class="style7">師古曰：「戎狄荒服，故曰四荒，言其荒忽去來無常也。爾雅曰『孤竹、北戶、西王母、日下謂之四荒』。」</span>封圻之內勤勞不處，<span class="style7">師古曰：「圻亦畿字。王畿千里。不處者，不獲安居。」</span>二者之咎，皆自於朕之德薄而不能達逺也。閒者累年，匈奴並暴邊境，多殺吏民，邊臣兵吏又不能諭其內志，以重吾不德。<span class="style7">師古曰：「諭，曉告也。重音直用反。」</span>夫乆結難連兵，中外之國將何以自寧？今朕夙興夜寐，勤勞天下，憂苦萬民，為之惻怛不安，<span class="style7">師古曰：「惻，痛也。怛，恨也。怛音丁曷反。」</span>未甞一日忘於心，故遣使者冠蓋相望，結徹於道，<span class="style7">韋昭曰：「使車往還，故徹如結也。」</span>以諭朕志於單于。<span class="style7">師古曰：「單于，匈奴天子之號也。單音蟬。」</span>今單于反古之道，<span class="style7">師古曰：「反，還也。」</span>計社稷之安，便萬民之利，新與朕俱棄細過，偕之大道，<span class="style7">師古曰：「偕亦俱也。之，往也，趣也。」</span>結兄弟之義，以全天下元元之民。<span class="style7">師古曰：「元元，善意也。」</span>和親以定，始于今年。」</p>
<p id="online_toc_66"><a class="gg-link" href="#online_toc_66"></a>三年春二月，行幸代。</p>
<p id="online_toc_67"><a class="gg-link" href="#online_toc_67"></a>四年夏四月丙寅晦，日有食之。五月，赦天下。免官奴婢為庶人。行幸雍。</p>
<p id="online_toc_68"><a class="gg-link" href="#online_toc_68"></a>五年春正月，行幸隴西。三月，行幸雍。秋七月，行幸代。</p>
<p id="online_toc_69"><a class="gg-link" href="#online_toc_69"></a>六年冬，匈奴三萬騎入上郡，三萬騎入雲中。以中大夫令免為車騎將軍屯飛狐，<span class="style7">如淳曰：「在代郡。」師古曰：「中大夫，官名，其人姓令名免耳。此諸將軍下至徐厲，皆書姓，而徐廣以為中大夫令是官名，此說非也。據百官表，景帝初改衞尉為中大夫令，文帝時無此官。而中大夫是郎中令屬官，秩比二千石。」</span>故楚相蘇意為將軍屯句注，<span class="style7">應劭曰：「山險名也，在鴈門陰館。」師古曰：「句音章句之句。」</span>將軍張武屯北地，河內太守周亞夫為將軍次細柳，<span class="style7">服虔曰：「在長安西北。」如淳曰：「長安細柳倉在渭北，近石徼。」張揖曰：「在昆明池南，今有柳市是也。」臣瓚曰：「一宿曰宿，再宿曰信，過信為次。」師古曰：「匈奴傳云『置三將軍，軍長安西細柳、渭北棘門、霸上』。此則細柳不在渭北，揖說是也。」</span>宗正劉禮為將軍次霸上，祝茲侯徐厲為將軍次棘門，<span class="style7">孟康曰：「在長安北，秦時宮門也。」如淳曰：「三輔黃圖棘門在橫門外也。」</span>以備胡。</p>
<p id="online_toc_70"><a class="gg-link" href="#online_toc_70"></a>夏四月，大旱，蝗。<span class="style7">師古曰：「蝗即螽也，食苗為災，今俗呼為簸蝩。蝗音胡光反。蝩音鍾。」</span>令諸侯無入貢。㢮山澤。<span class="style7">師古曰：「㢮，解也，解而不禁，與衆庶同其利。」</span>減諸服御。損郎吏員。發倉庾<span class="style7">應劭曰：「水漕倉曰庾。胡公曰『在邑曰倉，在野曰庾』。」</span>以振民。民得賣爵。</p>
<p id="online_toc_71"><a class="gg-link" href="#online_toc_71"></a>七年夏六月己亥，帝崩于未央宮。<span class="style7">臣瓚曰：「帝年二十三即位，即位二十三年，壽四十六也。」</span>遺詔曰：「朕聞之，蓋天下萬物之萌生，靡不有死。<span class="style7">師古曰：「始生者曰萌。」</span>死者天地之理，物之自然，奚可甚哀！<span class="style7">師古曰：「奚，何也。」</span>當今之世，咸嘉生而惡死，厚葬以破業，重服以傷生，吾甚不取。且朕旣不德，無以佐百姓；今崩，又使重服乆臨，<span class="style7">師古曰：「臨，哭也，音力禁反。下云服臨、當臨者，音並同也。」</span>以罹寒暑之數，<span class="style7">師古曰：「罹音離，遭也。」</span>哀人父子，傷長老之志，損其飲食，絕鬼神之祭祀，以重吾不德，<span class="style7">師古曰：「重音直用反。」</span>謂天下何！朕獲保宗廟，以眇眇之身託于天下君王之上，<span class="style7">師古曰：「眇眇，猶言細末也。」</span>二十有餘年矣。賴天之靈，社稷之福，方內安寧，<span class="style7">臣瓚曰：「方，四方也。內，中也。猶云中外。」師古曰：「此說非也，直謂方之內耳。」</span>靡有兵革。<span class="style7">師古曰：「靡，無也。」</span>朕旣不敏，常畏過行，以羞先帝之遺德；<span class="style7">師古曰：「過行，行有過失也。羞謂忝辱也。行音下更反。」</span>惟年之乆長，懼于不終。今乃幸以天年得復供養于高廟，朕之不明與嘉之，其奚哀念之有！<span class="style7">如淳曰：「得卒天年，已善矣。」晉灼曰：「若以朕不明，當嘉善朕之儉約，何哀念之有也。」師古曰：「如、晉之說非也。與讀曰歟，音弋於反。帝自言或者豈朕見之不明乎，以不可嘉為嘉耳。然朕自謂得終天年，供養高廟，為可嘉之事，無所哀念也。今俗語猶然，其意可曉矣。」</span>其令天下吏民，令到出臨三日，皆釋服。<span class="style7">師古曰：「令謂此詔文也。」</span>無禁取婦嫁女祠祀飲酒食肉。自當給喪事服臨者，皆無踐。<span class="style7">伏儼曰：「踐，翦也，謂無斬衰也。」孟康曰：「踐，跣也。」晉灼曰：「漢語作跣。跣，徒跣也。」師古曰：「孟、晉二說是也。」</span>絰帶無過三寸。無布車及兵器。<span class="style7">應劭曰：「無以布衣車及兵器也。」服虔曰：「不施輕車介士也。」師古曰：「應說是也。」</span>無發民哭臨宮殿中。殿中當臨者，皆以旦夕各十五舉音，禮畢罷。非旦夕臨時，禁無得擅哭臨。以下，<span class="style7">師古曰：「為下棺也。音義與高紀同。」</span>服大紅十五日，小紅十四日，纖七日，釋服。<span class="style7">服虔曰：「皆當言大功、小功布也。纖，細布衣也。」應劭曰：「紅者，中祥、大祥以紅為領緣。纖者，禫也。凡三十六日而釋服矣。此以日易月也。」晉灼曰：「漢書例以紅為功也。」師古曰：「紅與功同。服、晉二說是也。此喪制者，文帝自率己意創而為之，非有取於周禮也，何為以日易月乎！三年之喪，其實二十七月，豈有三十六月之文！禫又無七月也。應氏旣失之於前，而近代學者因循謬說，未之思也。」</span>它不在令中者，皆以此令比類從事。<span class="style7">師古曰：「言此詔中無文者，皆以類比而行事。」</span>布告天下，使明知朕意。霸陵山川因其故，無有所改。<span class="style7">應劭曰：「因山為藏，不復起墳，山下川流不遏絕，就其水名以為陵號。」</span>歸夫人以下至少使。」<span class="style7">應劭曰：「夫人以下有美人、良人、八子、七子、長使、少使，皆遣歸家，重絕人類。」</span>令中尉亞夫為車騎將軍，屬國悍為將屯將軍，<span class="style7">師古曰：「典屯軍以備非常。」</span>郎中令張武為復土將軍，<span class="style7">如淳曰：「主穿壙窴瘞事也。」師古曰：「穿壙，出土下棺也。已而窴之，又即以為墳，故云復土。復，反還也，音扶目反。」</span>發近縣卒萬六千人，發內史卒萬五千人，臧郭穿復土屬將軍武。<span class="style7">師古曰：「即張武也。」</span>賜諸侯王已下至孝悌力田金錢帛各有數。乙巳，葬霸陵。<span class="style7">師古曰：「自崩至葬凡七日也。霸陵在長安東南。」</span></p>
<p id="online_toc_72"><a class="gg-link" href="#online_toc_72"></a>贊曰：孝文皇帝即位二十三年，宮室苑囿車騎服御無所增益。有不便，輒弛以利民。<span class="style7">師古曰：「弛，廢弛，音式爾反。」</span>甞欲作露臺，召匠計之，直百金。上曰：「百金，中人十家之產也。<span class="style7">師古曰：「中謂不富不貧。」</span>吾奉先帝宮室，常恐羞之，何以臺為！」<span class="style7">師古曰：「今新豐縣南驪山之頂有露臺鄉，極為高顯，猶有文帝所欲作臺之處。」</span>身衣弋綈，<span class="style7">如淳曰：「弋，皂也。賈誼曰『身衣皂綈』。」師古曰：「弋，黑色也。綈，厚繒。綈音大奚反。」</span>所幸慎夫人衣不曳地，帷帳無文繡，以示敦朴，為天下先。治霸陵，皆瓦器，不得以金銀銅錫為飾，因其山，不起墳。南越尉佗自立為帝，召貴佗兄弟，以德懷之，佗遂稱臣。與匈奴結和親，後而背約入盜，令邊備守，不發兵深入，恐煩百姓。吳王詐病不朝，賜以几杖。群臣袁盎等諫說雖切，常假借納用焉。<span class="style7">蘇林曰：「假音休假。借音以物借人之借。」</span>張武等受賂金錢，覺，更加賞賜，以媿其心。專務以德化民，是以海內殷富，興於禮義，斷獄數百，幾致刑措。<span class="style7">應劭曰：「措，置也。民不犯法，無所刑也。」師古曰：「斷獄數百者，言普天之下死罪人不過數百。幾，近也，音巨衣反。」</span>烏呼，仁哉！</p>

</div>
<!-- end .main --></div>
<!-- end #main --></div>
</div>
</body></html>