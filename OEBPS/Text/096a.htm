<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>

<meta content="width=device-width, initial-scale=1" name="viewport"/>
<title id="toc_1">二十四史-漢書-卷九十六上‧西域傳第六十六上</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>

</head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷九十六上・西域傳第六十六上</h1>
<hr/>
<p class="style7">師古曰：「烏孫國已後分為下卷。」</p>
<p>西域以孝武時始通，本三十六國，其後稍分至五十餘，<span class="style7">師古曰：「司馬彪續漢書云至于哀、平，有五十五國也。」</span>皆在匈奴之西，烏孫之南。南北有大山，中央有河，東西六千餘里，南北千餘里。東則接漢，阨以玉門、陽關，<span class="style7">孟康曰：「二關皆在敦煌西界。」師古曰：「阨，塞也。」</span>西則限以蔥嶺。<span class="style7">師古曰：「西河舊事云蔥嶺其山高大，上悉生蔥，故以名焉。」</span>其南山，東出金城，與漢南山屬焉。<span class="style7">師古曰：「屬，聯也，音之欲反。」</span>其河有兩原：一出蔥嶺山，一出于闐。<span class="style7">師古曰：「闐字與寘同，音徒賢反，又音徒見反。」</span>于闐在南山下，其河北流，與蔥嶺河合，東注蒲昌海。蒲昌海，一名鹽澤者也，去玉門、陽關三百餘里，廣袤三百里。<span class="style7">師古曰：「袤，長也，音茂。」</span>其水亭居，冬夏不增減，皆以為潛行地下，南出於積石，為中國河云。</p>
<p>自玉門、陽關出西域有兩道。從鄯善傍南山北，波河西行至莎車，為南道；<span class="style7">師古曰：「波河，循河也。鄯音上扇反。傍音步浪反。波音彼義反。此下皆同也。」</span>南道西踰蔥嶺則出大月氏、安息。<span class="style7">師古曰：「氏音支。」</span>自車師前王廷隨北山，波河西行至疏勒，為北道；北道西踰蔥嶺則出大宛、康居、奄蔡焉。</p>
<p>西域諸國大率土著，<span class="style7">師古曰：「言著土地而有常居，不隨畜牧移徙也。著音直略反。」</span>有城郭田畜，與匈奴、烏孫異俗，故皆役屬匈奴。<span class="style7">師古曰：「服屬於匈奴，為其所役使也。」</span>匈奴西邊日逐王置僮僕都尉，使領西域，常居焉耆、危須、尉黎閒，賦稅諸國，取富給焉。<span class="style7">師古曰：「給，足也。」</span></p>
<p>自周衰，戎狄錯居涇渭之北。<span class="style7">師古曰：「錯，雜也。」</span>及秦始皇攘卻戎狄，築長城，界中國，<span class="style7">師古曰：「為中國之竟界也。」</span>然西不過臨洮。<span class="style7">師古曰：「洮音土高反。」</span></p>
<p>漢興至于孝武，事征四夷，廣威德，而張騫始開西域之迹。其後驃騎將軍擊破匈奴右地，降渾邪、休屠王，<span class="style7">師古曰：「屠音除。」</span>遂空其地，始築令居以西，<span class="style7">師古曰：「令音鈴。」</span>初置酒泉郡，後稍發徙民充實之，分置武威、張掖、敦煌，<span class="style7">師古曰：「敦音徒門反。」</span>列四郡，據兩關焉。自貳師將軍伐大宛之後，西域震懼，多遣使來貢獻，漢使西域者益得職。<span class="style7">師古曰：「賞其勤勞，皆得拜職也。」</span>於是自敦煌西至鹽澤，往往起亭，而輪臺、渠犂皆有田卒數百人，置使者校尉領護，<span class="style7">師古曰：「統領保護營田之事也。」</span>以給使外國者。<span class="style7">師古曰：「收其所種五穀以供之。」</span></p>
<p>至宣帝時，遣衞司馬使護鄯善以西數國。及破姑師，未盡殄，<span class="style7">師古曰：「雖破其國，未能滅之。」</span>分以為車師前後王及山北六國。時漢獨護南道，未能盡并北道也，然匈奴不自安矣。其後日逐王畔單于，將衆來降，護鄯善以西使者鄭吉迎之。旣至漢，封日逐王為歸德侯，吉為安遠侯。是歲，神爵三年也。乃因使吉并護北道，故號曰都護。都護之起，自吉置矣。<span class="style7">師古曰：「都猶揔也，言揔護南北之道。」</span>僮僕都尉由此罷，匈奴益弱，不得近西域。於是徙屯田，田於北胥鞬，<span class="style7">師古曰：「胥鞬，地名也。胥音先餘反。鞬音居言反。」</span>披莎車之地，<span class="style7">師古曰：「披，分也。」</span>屯田校尉始屬都護。都護督察烏孫、康居諸外國動靜，<span class="style7">師古曰：「督，視也。」</span>有變以聞。可安輯，安輯之；<span class="style7">師古曰：「輯與集同。」</span>可擊，擊之。都護治烏壘城，去陽關二千七百三十八里，與渠犂田官相近，土地肥饒，於西域為中，故都護治焉。</p>
<p>至元帝時，復置戊己校尉，屯田車師前王庭。是時匈奴東蒲類王茲力支將人衆千七百餘人降都護，都護分車師後王之西為烏貪訾離地以處之。</p>
<p>自宣、元後，單于稱藩臣，西域服從，其土地山川王侯戶數道里遠近翔實矣。<span class="style7">師古曰：「翔與詳同，假借用耳。」</span></p>
<p>出陽關，自近者始，曰婼羌。<span class="style7">孟康曰：「婼音兒。」師古曰：「音而遮反。」</span>婼羌國王號去胡來王。<span class="style7">師古曰：「言去離胡戎來附漢也。」</span>去陽關千八百里，去長安六千三百里，辟在西南，不當孔道。<span class="style7">師古曰：「辟讀曰僻。孔道者，穿山險而為道，猶今言穴徑耳。」</span>戶四百五十，口千七百五十，勝兵者五百人。西與且末接。<span class="style7">師古曰：「且音子餘反。」</span>隨畜逐水草，不田作，仰鄯善、且末穀。<span class="style7">師古曰：「賴以自給也。仰音牛向反。」</span>山有鐵，自作兵，兵有弓、矛、服刀、劔、甲。<span class="style7">劉德曰：「服刀，拍髀也。」師古曰：「拍音貊。髀音俾，又音陛。」</span>西北至鄯善，乃當道云。</p>
<p>鄯善國，本名樓蘭，王治扜泥城，<span class="style7">師古曰：「扜音一胡反。」</span>去陽關千六百里，去長安六千一百里。戶千五百七十，口萬四千一百，勝兵二千九百十二人。輔國侯、卻胡侯、<span class="style7">師古曰：「卻音丘略反，其字從卩，卩音節。下皆類此。」</span>鄯善都尉、擊車師都尉、左右且渠、擊車師君各一人，譯長二人。西北去都護治所千七百八十五里，至山國千三百六十五里，<span class="style7">師古曰：「此國山居，故名山國也。」</span>西北至車師千八百九十里。地沙鹵，少田，寄田仰穀旁國。<span class="style7">師古曰：「寄於它國種田，又糴旁國之穀也。仰音牛向反。」</span>國出玉，多葭葦、檉柳、胡桐、白草。<span class="style7">孟康曰：「白草，草之白者。胡桐似桑而多曲。」師古曰：「檉柳，河柳也，今謂之赤檉。白草似莠而細，無芒，其乾孰時正白色，牛馬所嗜也。胡桐亦似桐，不類桑也。蟲食其樹而沫出下流者，俗名為胡桐淚，言似眼淚也，可以汗金銀也，今工匠皆用之。流俗語訛呼淚為律。檉音丑成反。」</span>民隨畜牧逐水草，有驢馬，多橐它。<span class="style7">師古曰：「它，古他字也，音徒何反。」</span>能作兵，與婼羌同。</p>
<p>初，武帝感張騫之言，甘心欲通大宛諸國，使者相望於道，一歲中多至十餘輩。樓蘭、姑師當道，苦之，<span class="style7">師古曰：「每供給使者受其勞費，故厭苦之。」</span>攻劫漢使王恢等，又數為匈奴耳目，令其兵遮漢使。漢使多言其國有城邑，兵弱易擊。於是武帝遣從票侯趙破奴將屬國騎及郡兵數萬擊姑師。<span class="style7">師古曰：「屬國謂諸外國屬漢也。」</span>王恢數為樓蘭所苦，上令恢佐破奴將兵。破奴與輕騎七百人先至，虜樓蘭王，遂破姑師，因暴兵威以動烏孫、大宛之屬。<span class="style7">師古曰：「暴謂顯揚也。」</span>還，封破奴為浞野侯，恢為浩侯。<span class="style7">蘇林曰：「浩音昊。」</span>於是漢列亭障至玉門矣。</p>
<p>樓蘭旣降服貢獻，匈奴聞，發兵擊之。於是樓蘭遣一子質匈奴，一子質漢。後貳師軍擊大宛，匈奴欲遮之，貳師兵盛不敢當，即遣騎因樓蘭候漢使後過者，欲絕勿通。時漢軍正任文將兵屯玉門關，為貳師後距，<span class="style7">師古曰：「後距者，居後以距敵。」</span>捕得生口，知狀以聞。上詔文便道引兵捕樓蘭王。將詣闕，簿責王，<span class="style7">師古曰：「以文簿一一責之。簿音步戶反。」</span>對曰：「小國在大國閒，不兩屬無以自安。願徙國入居漢地。」上直其言，<span class="style7">師古曰：「以其言為直。」</span>遣歸國，亦因使候司匈奴。匈奴自是不甚親信樓蘭。</p>
<p>征和元年，樓蘭王死，國人來請質子在漢者，欲立之。質子常坐漢法，下蠶室宮刑，故不遣。報曰：「侍子，天子愛之，不能遣。其更立其次當立者。」樓蘭更立王，漢復責其質子，亦遣一子質匈奴。後王又死，匈奴先聞之，遣質子歸，得立為王。<span class="style7">師古曰：「匈奴在漢前聞樓蘭王死，故即遣質子還也。」</span>漢遣使詔新王，令入朝，天子將加厚賞。樓蘭王後妻，故繼母也，謂王曰：「先王遣兩子質漢皆不還，柰何欲往朝乎？」王用其計，謝使曰：「新立，國未定，願待後年入見天子。」然樓蘭國最在東垂，近漢，當白龍堆，乏水草，常主發導，負水儋糧，送迎漢使，又數為吏卒所寇，懲艾不便與漢通。<span class="style7">師古曰：「艾讀曰乂。」</span>後復為匈奴反間，<span class="style7">師古曰：「間音居莧反。」</span>數遮殺漢使。其弟尉屠耆降漢，具言狀。</p>
<p>元鳳四年，大將軍霍光白遣平樂監傅介子往刺其王。介子輕將勇敢士，齎金幣，揚言以賜外國為名。旣至樓蘭，詐其王欲賜之，王喜，與介子飲，醉，將其王屏語，壯士二人從後刺殺之，貴人左右皆散走。介子告諭以「王負漢罪，天子遣我誅王，當更立王弟尉屠耆在漢者。漢兵方至，毋敢動，自令滅國矣！」介子遂斬王甞歸首，<span class="style7">師古曰：「甞歸者，其王名也。昭紀言安歸，今此作甞歸，紀傳不同，當有誤者。」</span>馳傳詣闕，<span class="style7">師古曰：「傳音張戀反。」</span>縣首北闕下。封介子為義陽侯。乃立尉屠耆為王，更名其國為鄯善，為刻印章，賜以宮女為夫人，備車騎輜重，<span class="style7">師古曰：「重音直用反。」</span>丞相將軍率百官送至橫門外，<span class="style7">孟康曰：「橫音光。」</span>祖而遣之。<span class="style7">師古曰：「為設祖道之禮也。」</span>王自請天子曰：「身在漢乆，今歸，單弱，而前王有子在，恐為所殺。國中有伊循城，其地肥美，願漢遣一將屯田積穀，令臣得依其威重。」於是漢遣司馬一人、吏士四十人，田伊循以填撫之。<span class="style7">師古曰：「填音竹刃反。」</span>其後更置都尉。伊循官置始此矣。</p>
<p>鄯善當漢道衝，西通且末七百二十里。自且末以徃皆種五穀，土地草木，畜產作兵，略與漢同，有異乃記云。</p>
<p>且末國，王治且末城，去長安六千八百二十里。戶二百三十，口千六百一十，勝兵三百二十人。輔國侯、左右將、譯長各一人。西北至都護治所二千二百五十八里，北接尉犂，南至小宛可三日行。有蒲陶諸果。西通精絕二千里。</p>
<p>小宛國，王治扜零城，<span class="style7">師古曰：「扜音烏。」</span>去長安七千二百一十里。戶百五十，口千五十，勝兵二百人。輔國侯、左右都尉各一人。西北至都護治所二千五百五十八里，東與婼羌接，辟南不當道。<span class="style7">師古曰：「辟讀曰僻。下皆類此。」</span></p>
<p>精絕國，王治精絕城，去長安八千八百二十里。戶四百八十，口三千三百六十，勝兵五百人。精絕都尉、左右將、譯長各一人。北至都護治所二千七百二十三里，南至戎盧國四日行，地阨陿，西通扜彌四百六十里。<span class="style7">師古曰：「扜音烏。」</span></p>
<p>戎盧國，王治卑品城，去長安八千三百里。戶二百四十，口千六百一十，勝兵三百人。東北至都護治所二千八百五十八里，東與小宛、南與婼羌、西與渠勒接，辟南不當道。</p>
<p>扜彌國，王治扜彌城，去長安九千二百八十里。戶三千三百四十，口二萬四十，勝兵三千五百四十人。輔國侯、左右將、左右都尉、左右騎君各一人，譯長二人。東北至都護治所三千五百五十三里，南與渠勒、東北與龜茲、西北與姑墨接，<span class="style7">師古曰：「龜音丘。茲音慈。」</span>西通于闐三百九十里。今名寧彌。</p>
<p>渠勒國，王治鞬都城，<span class="style7">師古曰：「鞬音居言反。」</span>去長安九千九百五十里。戶三百一十，口二千一百七十，勝兵三百人。東北至都護治所三千八百五十二里，東與戎盧、西與婼羌、北與扜彌接。</p>
<p>于闐國，王治西城，去長安九千六百七十里。戶三千三百，口萬九千三百，勝兵二千四百人。輔國侯、左右將、左右騎君、東西城長、譯長各一人。東北至都護治所三千九百四十七里，南與婼羌接，北與姑墨接。于闐之西，水皆西流，注西海；其東，水東流，注鹽澤，河原出焉。<span class="style7">蘇林曰：「即中國河也。」</span>多玉石。<span class="style7">師古曰：「玉石，玉之璞也。一曰石之似玉也。」</span>西通皮山三百八十里。</p>
<p>皮山國，王治皮山城，去長安萬五十里。戶五百，口三千五百，勝兵五百人。左右將、左右都尉、騎君、譯長各一人。東北至都護治所四千二百九十二里，西南至烏秅國千三百四十里，<span class="style7">鄭氏曰：「烏秅音鷃拏。」師古曰：「烏音一加反。秅音直加反。急言之聲如鷃拏耳，非正音也。」</span>南與天篤接，北至姑墨千四百五十里，西南當罽賔、烏弋山離道，西北通莎車三百八十里。</p>
<p>烏秅國，王治烏秅城，去長安九千九百五十里。戶四百九十，口二千七百三十三，勝兵七百四十人。東北至都護治所四千八百九十二里，北與子合、蒲犂，西與難兜接。山居，田石閒。有白草。累石為室。民接手飲。<span class="style7">師古曰：「自高山下谿澗中飲水，故接連其手，如蝯之為。」</span>出小步馬，<span class="style7">孟康曰：「種小能步也。」師古曰：「此說非也。小，細也。細步，言其能蹀足，即今所謂百步千跡者也。豈謂其小種乎？」</span>有驢無牛。其西則有縣度，<span class="style7">師古曰：「縣繩而度也。縣，古懸字耳。」</span>去陽關五千八百八十八里，去都護治所五千二十里。縣度者，石山也，谿谷不通，以繩索相引而度云。</p>
<p>西夜國，王號子合王，治呼犍谷，<span class="style7">師古曰：「犍音鉅言反。」</span>去長安萬二百五十里。戶三百五十，口四千，勝兵千人。東北到都護治所五千四十六里，東與皮山、西南與烏秅、北與莎車、西與蒲犂接。蒲犂及依耐、無雷國皆西夜類也。<span class="style7">師古曰：「耐音奴代反。」</span>西夜與胡異，其種類羌氐行國，<span class="style7">師古曰：「言不土著也。」</span>隨畜逐水草往來。而子合土地出玉石。</p>
<p>蒲犂國，王治蒲犂谷，去長安九千五百五十里。戶六百五十，口五千，勝兵二千人。東北至都護治所五千三百九十六里，東至莎車五百四十里，北至疏勒五百五十里，南與西夜子合接，西至無雷五百四十里。侯、都尉各一人。寄田莎車。種俗與子合同。</p>
<p>依耐國，王治去長安萬一百五十里。戶一百二十五，口六百七十，勝兵三百五十人。東北至都護治所二千七百三十里，至莎車五百四十里，至無雷五百四十里，北至疏勒六百五十里，南與子合接，俗相與同。<span class="style7">師古曰：「與子合同風俗也。」</span>少穀，寄田疏勒、莎車。</p>
<p>無雷國，王治盧城，去長安九千九百五十里。戶千，口七千，勝兵三千人。東北至都護治所二千四百六十五里，南至蒲犂五百四十里，南與烏秅、北與捐毒、西與大月氏接。<span class="style7">師古曰：「捐毒即身毒、天篤也，本皆一名，語有輕重耳。」</span>衣服類烏孫，俗與子合同。</p>
<p>難兜國，王治去長安萬一百五十里。戶五千，口三萬一千，勝兵八千人。東北至都護治所二千八百五十里，西至無雷三百四十里，西南至罽賔三百三十里，南與婼羌、北與休循、西與大月氏接。種五穀、蒲陶諸果。有銀銅鐵，作兵與諸國同，屬罽賔。</p>
<p>罽賔國，王治循鮮城，去長安萬二千二百里。不屬都護。戶口勝兵多，大國也。東北至都護治所六千八百四十里，東至烏秅國二千二百五十里，東北至難兜國九日行，西北與大月氏、西南與烏弋山離接。</p>
<p>昔匈奴破大月氏，大月氏西君大夏，而塞王南君罽賔。<span class="style7">師古曰：「君謂為之君也。塞音先得反。」</span>塞種分散，往往為數國。<span class="style7">師古曰：「即所謂釋種者也，亦語有輕重耳。」</span>自疏勒以西北，休循、捐毒之屬，皆故塞種也。</p>
<p>罽賔地平，溫和，有目宿，雜草竒木，檀、櫰、梓、竹、漆。<span class="style7">師古曰：「櫰音懷。即槐之類也，葉大而黑也。」</span>種五穀、蒲陶諸果，糞治園田。地下溼，生稻，冬食生菜。其民巧，雕文刻鏤，治宮室，織罽，刺文繡，好治食。有金銀銅錫，以為器。市列。<span class="style7">師古曰：「市有列肆，亦如中國也。」</span>以金銀為錢，文為騎馬，幕為人面。<span class="style7">張晏曰：「錢文面作騎馬形，漫面作人面目也。」如淳曰：「幕音漫。」師古曰：「幕即漫耳，無勞借音。今所呼幕皮者，亦謂其平而無文也。」</span>出封牛、水牛、象、大狗、沐猴、孔爵、<span class="style7">師古曰：「封牛，項上隆起者也。郭義恭廣志云罽賔大狗大如驢，赤色，數里搖鞉以呼之。沐猴即獮猴也。」</span>珠璣、珊瑚、虎魄、璧流離。<span class="style7">孟康曰：「流離青色如玉。」師古曰：「魏略云大秦國出赤、白、黑、黃、青、綠、縹、紺、紅、紫十種流離。孟言青色，不博通也。此蓋自然之物，采澤光潤，踰於衆玉，其色不恒。今俗所用，皆銷治石汁，加以衆藥，灌而為之，尤虛脆不貞，實非真物。」</span>它畜與諸國同。</p>
<p>自武帝始通罽賔，自以絕遠，漢兵不能至，其王烏頭勞數剽殺漢使。<span class="style7">師古曰：「剽，劫也，音頻妙反。」</span>烏頭勞死，子代立，遣使奉獻。漢使關都尉文忠送其使。王復欲害忠，忠覺之，迺與容屈王子陰末赴共合謀，攻罽賔，殺其王，立陰末赴為罽賔王，授印綬。後軍候趙德使罽賔。與陰末赴相失，<span class="style7">師古曰：「相失意也。」</span>陰末赴鎖琅當德，<span class="style7">師古曰：「琅當，長鎖也，若今之禁繫人鎖矣。琅音郎。」</span>殺副已下七十餘人，遣使者上書謝。孝元帝以絕域不錄，放其使者於縣度，絕而不通。</p>
<p>成帝時，復遣使獻謝罪，漢欲遣使者報送其使，杜欽說大將軍王鳳曰：「前罽賔王陰末赴本漢所立，後卒畔逆。<span class="style7">師古曰：「卒，終也。」</span>夫德莫大於有國子民，罪莫大於執殺使者，所以不報恩，不懼誅者，自知絕遠，兵不至也。有求則卑辭，無欲則嬌嫚，終不可懷服。凡中國所以為通厚蠻夷，㥦快其求者，為壤比而為寇。<span class="style7">師古曰：「比，近也。為其土壤接近，能為寇也。㥦音苦頰反，比音頻寐反。」</span>今縣度之阨，非罽賔所能越也。其鄉慕，不足以安西域；<span class="style7">師古曰：「鄉讀曰嚮。」</span>雖不附，不能危城郭。<span class="style7">師古曰：「城郭，揔謂西域諸國也。」</span>前親逆節，惡暴西域，<span class="style7">師古曰：「暴謂章露也。」</span>故絕而不通；今悔過來，而無親屬貴人，奉獻者皆行賈賤人，欲通貨市買，以獻為名，故煩使者送至縣度，恐失實見欺。凡遣使送客者，欲為防護寇害也。起皮山南，更不屬漢之國四五，<span class="style7">師古曰：「言經歷不屬漢者凡四五國也。更音工衡反。」</span>斥候士百餘人，五分夜擊刀斗自守，<span class="style7">師古曰：「夜有五更，故分而持之也。刀斗，解在李廣傳。」</span>尚時為所侵盜。驢畜負糧，須諸國稟食，得以自贍。<span class="style7">師古曰：「稟，給也。贍，足也。食讀曰飤。次下並同。」</span>國或貧小不能食，或桀黠不肻給，擁彊漢之節，餒山谷之閒，<span class="style7">師古曰：「餒，飢也，音能賄反。」</span>乞匄無所得，<span class="style7">師古曰：「匄亦乞也，音工大反。」</span>離一二旬則人畜棄捐曠野而不反。<span class="style7">師古曰：「離亦歷也。曠，空也。」</span>又歷大頭痛、小頭痛之山，赤土、身熱之阪，令人身熱無色，頭痛嘔吐，驢畜盡然。<span class="style7">師古曰：「嘔音一口反。」</span>又有三池、盤石阪，道陿者尺六七寸，長者徑三十里。臨崢嶸不測之深，<span class="style7">師古曰：「崢嶸，深險之貌也。崢音仕耕反。嶸音宏。」</span>行者騎步相持，繩索相引，二千餘里乃到縣度。畜隊，未半阬谷盡靡碎；<span class="style7">師古曰：「隊亦墮也。靡，散也。隊音直類反。靡音縻。」</span>人墮，埶不得相收視。險阻危害，不可勝言。聖王分九州，制五服，<span class="style7">師古曰：「九州：兾、兖、豫、青、徐、荊、揚、梁、雍也。五服：侯、甸、綏、要、荒。」</span>務盛內，不求外。今遣使者承至尊之命，送蠻夷之賈，勞吏士之衆，涉危難之路，罷弊所恃以事無用，<span class="style7">師古曰：「罷讀曰疲。所恃，謂中國之人也。無用，謂遠方蠻夷之國。」</span>非乆長計也。使者業已受節，可至皮山而還。」<span class="style7">師古曰：「言已立計遣之，不能即止，可至皮山也。」</span>於是鳳白從欽言。罽賔實利賞賜賈市，其使數年而壹至云。</p>
<p>烏弋山離國，王去長安萬二千二百里。不屬都護。戶口勝兵，大國也。東北至都護治所六十日行，東與罽賔、北與撲挑、西與犂靬、條支接。<span class="style7">師古曰：「撲音布木反。犂讀與驪同。靬音鉅連反，又鉅言反。」</span></p>
<p>行可百餘日，乃至條支。國臨西海，暑溼，田稻。有大鳥，卵如甕。<span class="style7">師古曰：「甕，汲水瓶也，音於龍反。」</span>人衆甚多，往往有小君長，安息役屬之，以為外國。<span class="style7">師古曰：「安息以條支為外國，如言蕃國也。」</span>善眩。<span class="style7">師古曰：「眩讀與幻同，解在張騫傳。」</span>安息長老傳聞條支有弱水、西王母。亦未甞見也。<span class="style7">師古曰：「玄中記云『昆侖之弱水，鴻毛不能起』也。爾雅曰『觚竹、北戶、西王母、日下，謂之四荒』也。」</span>自條支乘水西行百餘日，近日所入云。</p>
<p>烏弋地暑熱莽平，<span class="style7">師古曰：「言有草莽而平坦也。一曰莽莽平野之貌。」</span>其草木、畜產、五穀、果菜、食飲、宮室、市列、錢貨、兵器、金珠之屬皆與罽賔同，而有桃拔、師子、犀牛。<span class="style7">孟康曰：「桃拔一名符拔，似鹿，長尾，一角者或為天鹿，兩角者或為辟邪。師子似虎，正黃有𩑺耏，尾端茸毛大如斗。」師古曰：「師子即爾雅所謂狻猊也。狻音酸。猊音倪。拔音步葛反。耏亦頰旁毛也，音而。茸音人庸反。」</span>俗重妄殺。<span class="style7">師古曰：「重，難也。言其仁愛不妄殺也。」</span>其錢獨文為人頭。幕為騎馬。以金銀飾杖。<span class="style7">師古曰：「杖謂所持兵器也，音直亮反。」</span>絕遠，漢使希至。自玉門、陽關出南道，歷鄯善而南行，至烏弋山離，南道極矣。轉北而東得安息。</p>
<p>安息國，王治番兜城，<span class="style7">蘇林曰：「番音盤。」</span>去長安萬一千六百里。不屬都護。北與康居、東與烏弋山離、西與條支接。土地風氣，物類所有，民俗與烏弋、罽賔同。亦以銀為錢，文獨為王面，幕為夫人面。王死輒更鑄錢。有大馬爵。<span class="style7">師古曰：「廣志云『大爵，頸及膺身，蹄似橐駝，色蒼，舉頭高八九尺，張翅丈餘，食大麥』。」</span>其屬小大數百城，地方數千里，最大國也。臨媯水，商賈車舩行旁國。書革，旁行為書記。<span class="style7">服虔曰：「橫行為書記也。」師古曰：「今西方胡國及南方林邑之徒，書皆橫行，不直下也。革為皮之不柔者。」</span></p>
<p>武帝始遣使至安息，王令將將二萬騎迎於東界。東界去王都數千里，行比至，過數十城，人民相屬。<span class="style7">師古曰：「屬，聯也，音之欲反。」</span>因發使隨漢使者來觀漢地，以大鳥卵及犂靬眩人獻於漢，天子大說。<span class="style7">師古曰：「說讀曰悅。」</span>安息東則大月氏。</p>
<p>大月氏國，治監氏城，去長安萬一千六百里。不屬都護。戶十萬，口四十萬，勝兵十萬人。東至都護治所四千七百四十里，西至安息四十九日行，南與罽賔接。土地風氣，物類所有，民俗錢貨，與安息同。出一封橐駝。<span class="style7">師古曰：「脊上有一封也，封言其隆高，若封土也。今俗呼為封牛。封音峰。」</span></p>
<p>大月氏本行國也，隨畜移徙，與匈奴同俗。控弦十餘萬，故彊輕匈奴。<span class="style7">師古曰：「自恃其彊盛，而輕易匈奴也。」</span>本居敦煌、祁連閒，至冒頓單于攻破月氏，而老上單于殺月氏，以其頭為飲器，月氏乃遠去，過大宛，西擊大夏而臣之，<span class="style7">師古曰：「解在張騫傳。」</span>都媯水北為王庭。其餘小衆不能去者，保南山羌，號小月氏。</p>
<p>大夏本無大君長，城邑往往置小長，民弱畏戰，故月氏徙來，皆臣畜之，共稟漢使者。<span class="style7">師古曰：「同受節度也。」</span>有五翖侯：<span class="style7">師古曰：「翖即翕字。」</span>一曰休密翖侯，治和墨城，去都護二千八百四十一里，去陽關七千八百二里；二曰雙靡翖侯，治雙靡城，去都護三千七百四十一里，去陽關七千七百八十二里；三曰貴霜翖侯，治護澡城，<span class="style7">師古曰：「澡音藻。」</span>去都護五千九百四十里，去陽關七千九百八十二里；四曰肸頓翖侯，<span class="style7">師古曰：「肸音許乙反。」</span>治薄茅城，去都護五千九百六十二里，去陽關八千二百二里；五曰高附翖侯，治高附城，去都護六千四十一里，去陽關九千二百八十三里。凡五翖侯，皆屬大月氏。</p>
<p>康居國，王冬治樂越匿地。<span class="style7">師古曰：「樂音來各反。」</span>到卑闐城。<span class="style7">師古曰：「闐音徒千反。」</span>去長安萬二千三百里。不屬都護。至越匿地馬行七日，至王夏所居蕃內九千一百四里。<span class="style7">師古曰：「王每冬寒夏暑，則徙別居不一處。」</span>戶十二萬，口六十萬，勝兵十二萬人。東至都護治所五千五百五十里。與大月氏同俗。東羈事匈奴。<span class="style7">師古曰：「為匈奴所羈牽也。」</span></p>
<p>宣帝時，匈奴乖亂，五單于並爭，漢擁立呼韓邪單于，而郅支單于怨望，殺漢使者，西阻康居。<span class="style7">師古曰：「依其險阻，以自保固也。」</span>其後都護甘延壽、副校尉陳湯發戊已校尉西域諸國兵至康居，誅滅郅支單于，語在甘延壽、陳湯傳。是歲，元帝建昭三年也。</p>
<p>至成帝時，康居遣子侍漢，貢獻，然自以絕遠，獨驕嫚，不肻與諸國相望。都護郭舜數上言：「本匈奴盛時，非以兼有烏孫、康居故也；及其稱臣妾，非以失二國也。漢雖皆受其質子，然三國內相輸遺，交通如故，亦相候司，見便則發；合不能相親信，離不能相臣役。以今言之，結配烏孫竟未有益，反為中國生事。然烏孫旣結在前，今與匈奴俱稱臣，義不可距。而康居驕黠，訖不肻拜使者。<span class="style7">師古曰：「訖，竟也。」</span>都護吏至其國，坐之烏孫諸使下，王及貴人先飲食已，乃飲啗都護吏，<span class="style7">師古曰：「飲音於禁反，啗音徒濫反。」</span>故為無所省以夸旁國。<span class="style7">師古曰：「言故不省視漢使也。」</span>以此度之，何故遣子入侍？其欲賈市為好，辭之詐也。匈奴百蠻大國，<span class="style7">師古曰：「於百蠻之中，最大國也。」</span>今事漢甚備，聞康居不拜，且使單于有自下之意，<span class="style7">師古曰：「言單于見康居不事漢，以之為高，自以事漢為太卑，而欲改志也。」</span>宜歸其侍子，絕勿復使，<span class="style7">師古曰：「不通使於其國也。」</span>以章漢家不通無禮之國。敦煌、酒泉小郡及南道八國，給使者往來人馬驢橐駝食，皆苦之。<span class="style7">師古曰：「言二郡八國皆以此事為困苦。」</span>空罷耗所過，送迎驕黠絕遠之國。<span class="style7">師古曰：「所過，所經過之處。驕黠謂唐居使也。罷讀曰疲。耗音呼到反。」</span>非至計也。」漢為其新通，重致遠人，<span class="style7">師古曰：「以此聲名為重也。」</span>終羈縻而未絕。</p>
<p>其康居西北可二千里，有奄蔡國。控弦者十餘萬，大與康居同俗。臨大澤，無崖，蓋北海云。</p>
<p>康居有小王五：一曰蘇䪥王，治蘇䪥城，<span class="style7">師古曰：「䪥音下戒反。」</span>去都護五千七百七十六里，去陽關八千二十五里；二曰附墨王，治附墨城，去都護五千七百六十七里，去陽關八千二十五里；三曰窳匿王，<span class="style7">師古曰：「窳音庾。」</span>治窳匿城，去都護五千二百六十六里，去陽關七千五百二十五里；四曰罽王，治罽城，去都護六千二百九十六里，去陽關八千五百五十五里；五曰奧鞬王，<span class="style7">師古曰：「奧音於六反。鞬音居言反。」</span>治奧鞬城，去都護六千九百六里，去陽關八千三百五十五里。凡五王，屬康居。</p>
<p>大宛國，王治貴山城，去長安萬二千五百五十里。戶六萬，口三十萬，勝兵六萬人。副王，輔國王各一人。東至都護治所四千三十一里，北至康居卑闐城千五百一十里，西南至大月氏六百九十里。北與康居、南與大月氏接，土地風氣物類民俗與大月氏、安息同。大宛左右以蒲陶為酒，富人藏酒至萬餘石，乆者至數十歲不敗。俗耆酒，馬耆目宿。<span class="style7">師古曰：「耆讀曰嗜。」</span></p>
<p>宛別邑七十餘城，多善馬。馬汗血，言其先天馬子也。<span class="style7">孟康曰：「言大宛國有高山，其上有馬不可得，因取五色母馬置其下與集，生駒，皆汗血，因號曰天馬子云。」</span></p>
<p>張騫始為武帝言之，上遣使者持千金及金馬，以請宛善馬。宛王以漢絕遠，大兵不能至，愛其寶馬不肻與。漢使妄言，<span class="style7">師古曰：「謂詈辱宛王。」</span>宛遂攻殺漢使，取其財物。於是天子遣貳師將軍李廣利將兵前後十餘萬人伐宛，連四年。宛人斬其王毋寡首，獻馬三千匹，漢軍乃還，語在張騫傳。貳師旣斬宛王，更立貴人素遇漢善者名昧蔡為宛王。<span class="style7">師古曰：「昧音秣。蔡音千曷反。」</span>後歲餘，宛貴人以為昧蔡讇，<span class="style7">師古曰：「讇，古諂字。」</span>使我國遇屠，相與共殺昧蔡，立毋寡弟蟬封為王，遣子入侍，質於漢，漢因使使賂賜鎮撫之。又發使十餘輩，抵宛西諸國求竒物，<span class="style7">師古曰：「抵，至也。」</span>因風諭以伐宛之威。<span class="style7">師古曰：「風讀曰諷。」</span>宛王蟬封與漢約，歲獻天馬二匹。漢使采蒲陶、目宿種歸。天子以天馬多，又外國使來衆，益種蒲陶、目宿離宮館旁，極望焉。<span class="style7">師古曰：「今北道諸州舊安定、北地之境往往有目宿者，皆漢時所種也。」</span></p>
<p>自宛以西至安息國，雖頗異言，然大同，自相曉知也。其人皆深目，多須𩑺。善賈市，爭分銖。貴女子；女子所言，丈夫乃決正。其地皆絲漆，不知鑄鐵器。及漢使亡卒降，敎鑄作它兵器。<span class="style7">師古曰：「漢使至其國及有亡卒降其國者，皆敎之也。」</span>得漢黃白金，輒以為器，不用為幣。</p>
<p>自烏孫以西至安息，近匈奴。匈奴甞困月氏，<span class="style7">師古曰：「困，苦也。」</span>故匈奴使持單于一信到國，國傳送食，<span class="style7">師古曰：「言畏之甚也。食讀曰飤。」</span>不敢留苦。<span class="style7">師古曰：「不敢留連及困苦之也。」</span>及至漢使，非出幣物不得食，不市畜不得騎，所以然者，以遠漢，而漢多財物，<span class="style7">師古曰：「遠音于萬反。」</span>故必市乃得所欲。及呼韓邪單于朝漢，後咸尊漢矣。</p>
<p>桃槐國，<span class="style7">師古曰：「槐音回。」</span>王去長安萬一千八十里。戶七百，口五千，勝兵千人。</p>
<p>休循國，王治鳥飛谷，在蔥嶺西，去長安萬二百一十里。戶三百五十八，口千三十，勝兵四百八十人。東至都護治所三千一百二十一里，至捐毒衍敦谷二百六十里，西北至大宛國九百二十里，西至大月氏千六百一十里。民俗衣服類烏孫，因畜隨水草，本故塞種也。</p>
<p>捐毒國，王治衍敦谷，去長安九千八百六十里。戶三百八十，口千一百，勝兵五百人。東至都護治所二千八百六十一里。至疏勒。南與葱領屬，<span class="style7">師古曰：「屬，聯也，音之欲反。」</span>無人民。西上葱領，則休循也。西北至大宛千三十里，北與烏孫接。衣服類烏孫，隨水草，依葱領，本塞種也。</p>
<p>莎車國，王治莎車城，去長安九千九百五十里。戶二千三百三十九，口萬六千三百七十三，勝兵三千四十九人。輔國侯、左右將、左右騎君、備西夜君各一人，都尉二人，譯長四人。東北至都護治所四千七百四十六里，西至疏勒五百六十里，西南至蒲犂七百四十里。有鐵山，出青玉。</p>
<p>宣帝時，烏孫公主小子萬年，莎車王愛之。莎車王無子死，死時萬年在漢。莎車國人計欲自託於漢，又欲得烏孫心，即上書請萬年為莎車王。漢許之，遣使者奚充國送萬年。萬年初立，暴惡，國人不說。<span class="style7">師古曰：「說讀曰悅。」</span>莎車王弟呼屠徵殺萬年，并殺漢使者，自立為王，約諸國背漢。會衞候馮奉世使送大宛客，即以便宜發諸國兵擊殺之，更立它昆弟子為莎車王。還，拜奉世為光祿大夫。是歲，元康元年也。</p>
<p>疏勒國，王治疏勒城，去長安九千三百五十里。戶千五百一十，口萬八千六百四十七，勝兵二千人。疏勒侯、擊胡侯、輔國侯、都尉、左右將、左右騎君、左右譯長各一人。東至都護治所二千二百一十里，南至莎車五百六十里。有市列，西當大月氏、大宛、康居道也。</p>
<p>尉頭國，王治尉頭谷，去長安八千六百五十里。戶三百，口二千三百，勝兵八百人。左右都尉各一人，左右騎君各一人。東至都護治所千四百一十一里，南與疏勒接，山道不通，西至捐毒千三百一十四里，徑道馬行二日。田畜隨水草，衣服類烏孫。</p>
<hr/>
</div>
<!-- end .main --></div>
<!-- end #main --></div>
</div>
</body></html>