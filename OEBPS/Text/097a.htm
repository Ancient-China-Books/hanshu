<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷九十七上‧外戚傳第六十七上</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷九十七上・外戚傳第六十七上</h1>
<hr/>
<p id="p0"><a class="gg-link" href="#p0" onclick="return changeColor(this);"></a>自古受命帝王及繼體守文之君，<span class="style7">師古曰：「繼體謂嗣位也。守文，言遵成法，不用武功也。」</span>非獨內德茂也，蓋亦有外戚之助焉。夏之興也以塗山，<span class="style7">師古曰：「禹娶塗山氏之女而生啟也。」</span>而桀之放也用末喜；<span class="style7">師古曰：「末喜，桀之妃，有施氏女也，美於色，薄於德，女子行，丈夫心。桀常置末喜於膝上，聽用其言，昏亂失道。於是湯伐之，遂放桀，與末喜死於南巢。」</span>殷之興也以有娀及有㜪，<span class="style7">師古曰：「有娀，國名，其女簡狄吞燕卵而生禼，為殷始祖。有㜪氏女，湯妃也。娀音嵩。㜪音詵。」</span>而紂之滅也嬖妲己；<span class="style7">師古曰：「妲己，紂之妃，有蘇氏女也，美好辯辭，興於姦宄，嬖幸於紂。紂用其言，毒虐衆庶。於是武王伐紂，戰於牧野，紂師倒戈，不為之戰。武王克殷，致天之罰，斬妲己頭，縣之於小白旗，以為紂之亡者，由此女也。」</span>周之興也以姜嫄及太任、太姒，<span class="style7">師古曰：「姜嫄，有邰氏之女，帝嚳之妃也，履大人跡而生后稷，為周始祖。太任，文王母；太姒，武王母也。嫄音原。」</span>而幽王之禽也淫裦姒。<span class="style7">師古曰：「謂黜申后而致犬戎，舉偽烽而諸侯莫救也。」</span>故易基乾坤，<span class="style7">師古曰：「基亦始。」</span>詩首關雎，書美釐降，<span class="style7">師古曰：「釐，理也。尚書堯典稱舜之美，云『釐降二女于媯汭』，言堯欲觀舜治跡，以己二女妻之，舜能以治降下二女，以成其德。」</span>春秋譏不親迎。<span class="style7">師古曰：「春秋公羊經：『隱二年，紀履須來逆女。』傳曰：『外逆女不書，此何以書？譏也。何譏爾？始不親迎也。』」</span>夫婦之際，人道之大倫也。<span class="style7">師古曰：「倫，理也。」</span>禮之用，唯昏姻為兢兢。<span class="style7">師古曰：「兢兢，戒慎也。」</span>夫樂調而四時和，陰陽之變，萬物之統也，可不慎與！<span class="style7">師古曰：「與讀曰歟。」</span>人能弘道，末如命何。<span class="style7">師古曰：「末，無也。論語載孔子曰：『人能弘道，非道弘人。』又稱子路曰：『道之將興，命也；道之將廢，命也。公伯寮如命何？』故引之。」</span>甚哉妃匹之愛，君不能得之臣，父不能得之子，況卑下乎！<span class="style7">師古曰：「言雖君父之尊，不能奪其所好而移其本意。」</span>旣驩合矣，或不能成子姓，<span class="style7">師古曰：「姓，生也。」</span>成子姓矣，而不能要其終，豈非命也哉！孔子䍐言命，<span class="style7">師古曰：「論語曰『子罕言利與命與仁』。罕者，希也。」</span>蓋難言之。非通幽明之變，惡能識乎性命！<span class="style7">師古曰：「惡音烏，謂於何也。論語稱子貢曰：『夫子之文章可得而聞也，夫子之言性與天道不可得而聞也已矣！』謂孔子不言性命及天道。而學者誤讀，謂孔子之言自然與天道合，非唯失於文句，實乃大乖意旨。」</span></p>
<p id="p1"><a class="gg-link" href="#p1" onclick="return changeColor(this);"></a>漢興，因秦之稱號，帝母稱皇太后，祖母稱太皇太后，適稱皇后，<span class="style7">師古曰：「適讀曰嫡。后亦君也。天曰皇天，地曰后土，故天子之妃，以后為稱，取象二儀。」</span>妾皆稱夫人。又有美人、良人、八子、七子、長使、少使之號焉。<span class="style7">師古曰：「良，善也。八、七，祿秩之差也。長使、少使，主供使者。」</span>至武帝制倢伃、娙娥、傛華、充依，各有爵位，<span class="style7">師古曰：「倢，言接幸於上也。伃，美稱也。娙娥，皆美貌也。傛傛猶言奕奕也，便習之意也。充依，言充後庭而依秩序也。倢音接。伃音予，字或從女，其音同耳。娙音五經反。傛音容。」</span>而元帝加昭儀之號，<span class="style7">師古曰：「昭顯其儀，示隆重也。」</span>凡十四等云。<span class="style7">師古曰：「除皇后，自昭儀以下至秩百石，十四等。」</span>昭儀位視丞相，爵比諸侯王。倢伃視上卿，比列侯。娙娥視中二千石，比關內侯。<span class="style7">師古曰：「中二千石，實得二千石也。中之言滿也。月得百八十斛，是為一歲凡得二千一百六十石。言二千者，舉成數耳。」</span>傛華視真二千石，比大上造。<span class="style7">師古曰：「真二千石，月得百五十斛，一歲凡得千八百石耳。大上造，第十六爵。」</span>美人視二千石，比少上造。<span class="style7">師古曰：「二千石，月得百二十斛，一歲凡得一千四百四十石耳。少上造，第十五爵。」</span>八子視千石，比中更。<span class="style7">師古曰：「中更，第十三爵也。更，公衡反，其下亦同。」</span>充依視千石，比左更。<span class="style7">師古曰：「左更，第十二爵。」</span>七子視八百石，比右庶長。<span class="style7">師古曰：「右庶長，第十一爵。」</span>良人視八百石，比左庶長。<span class="style7">師古曰：「左庶長，第十爵。」</span>長使視六百石，比五大夫。<span class="style7">師古曰：「五大夫，第九爵。」</span>少使視四百石，比公乘。<span class="style7">師古曰：「公乘，第八爵。」</span>五官視三百石。<span class="style7">師古曰：「五官，所掌亦象外之五官也。」</span>順常視二百石。無涓、共和、娛靈、保林、良使、夜者皆視百石。<span class="style7">師古曰：「涓，絜也。無涓，言無所不絜也。共讀曰恭，言恭順而和柔也。娛靈，可以娛樂情靈也。保，安也。保林，言其可安衆如林也。良使，使令之善者也。夜者，主職夜事。令音力成反。」</span>上家人子、中家人子視有秩斗食云。<span class="style7">師古曰：「家人子者，言採擇良家子以入宮，未有職號，但稱家人子也。斗食謂佐史也。謂之斗食者，言一歲不滿百石，日食一斗二升。」</span>五官以下，葬司馬門外。<span class="style7">服虔曰：「陵上司馬門之外。」</span></p>
<p id="p2"><a class="gg-link" href="#p2" onclick="return changeColor(this);"></a>高祖呂皇后，父呂公，單父人也，<span class="style7">師古曰：「單音善。父音甫。」</span>好相人。高祖微時，呂公見而異之，乃以女妻高祖，生惠帝、魯元公主。高祖為漢王，元年封呂公為臨泗侯，二年立孝惠為大子。</p>
<p id="p3"><a class="gg-link" href="#p3" onclick="return changeColor(this);"></a>後漢王得定陶戚姬，愛幸，生趙隱王如意。大子為人仁弱，高祖以為不類己，常欲廢之而立如意，「如意類我」。戚姬常從上之關東，日夜啼泣，欲立其子。呂后年長，常留守，希見，益疏。如意且立為趙王，留長安，幾代大子者數。<span class="style7">師古曰：「幾音鉅依反。數音所角反。」</span>賴公卿大臣爭之，及叔孫通諫，用留侯之策，得無易。</p>
<p id="p4"><a class="gg-link" href="#p4" onclick="return changeColor(this);"></a>呂后為人剛毅，佐高帝定天下，兄二人皆為列將，從征伐。長兄澤為周呂侯，次兄釋之為建成侯，逮高祖而侯者三人。高祖四年，臨泗侯呂公薨。</p>
<p id="p5"><a class="gg-link" href="#p5" onclick="return changeColor(this);"></a>高祖崩，惠帝立，呂后為皇太后，迺令永巷囚戚夫人，髡鉗衣赭衣，令舂。戚夫人舂且歌曰：「子為王，母為虜，終日舂薄暮，常與死為伍！<span class="style7">師古曰：「與死罪者為伍也。」</span>相離三千里，當誰使告女？」<span class="style7">師古曰：「女讀曰汝。此下皆同。」</span>太后聞之大怒，曰：「乃欲倚子邪？」<span class="style7">師古曰：「乃亦汝。」</span>乃召趙王誅之。使者三反，<span class="style7">師古曰：「反，還也。三還猶今言三回也。」</span>趙相周昌不遣。太后召趙相，相徵至長安。使人復召趙王，王來。惠帝慈仁，知太后怒，自迎趙王霸上，入宮，挾與起居飲食。數月，帝晨出射，趙王不能蚤起，太后伺其獨居，使人持鴆飲之。遟帝還，<span class="style7">師古曰：「遟音直二反，解在高紀。」</span>趙王死。太后遂斷戚夫人手足，去眼熏耳，飲瘖藥，<span class="style7">師古曰：「去其眼精，以藥熏耳令聾也。瘖，不能言也，以瘖藥飲之也。飲音於禁反。瘖音於今反。」</span>使居鞠域中，<span class="style7">師古曰：「鞠域，如蹋鞠之域，謂窟室也。鞠音巨六反。」</span>名曰「人彘」。居數月，迺召惠帝視「人彘」。帝視而問知其戚夫人，迺大哭，因病，歲餘不能起。使人請太后曰：「此非人所為。臣為太后子，終不能復治天下！」<span class="style7">師古曰：「令太后視事，己自如太子然。」</span>以此日飲為淫樂，不聽政，七年而崩。</p>
<p id="p6"><a class="gg-link" href="#p6" onclick="return changeColor(this);"></a>太后發喪，哭而泣不下。<span class="style7">師古曰：「泣謂淚也。」</span>留侯子張辟彊為侍中，年十五，謂丞相陳平曰：「太后獨有帝，今哭而不悲，君知其解未？」<span class="style7">師古曰：「解猶解說其意。」</span>陳平曰：「何解？」辟彊曰：「帝無壯子，太后畏君等。今請拜呂台、呂產為將，將兵居南北軍，及諸呂皆官，居中用事。如此則太后心安，君等幸脫禍矣！」<span class="style7">師古曰：「脫，免也。」</span>丞相如辟彊計請之，太后說，<span class="style7">師古曰：「說讀曰悅。」</span>其哭迺哀。呂氏權由此起。迺立孝惠後宮子為帝，太后臨朝稱制。復殺高祖子趙幽王友、共王恢<span class="style7">師古曰：「共讀曰恭。」</span>及燕王建子。遂立周呂侯子台為呂王，<span class="style7">師古曰：「台音土來反。」</span>台弟產為梁王，建城侯釋之子祿為趙王，台子通為燕王，又封諸呂凡六人皆為列侯，追尊父呂公為呂宣王，兄周呂侯為悼武王。</p>
<p id="p7"><a class="gg-link" href="#p7" onclick="return changeColor(this);"></a>太后持天下八年，病犬禍而崩，語在五行志。病困，以趙王祿為上將軍居北軍，梁王產為相國居南軍，戒產、祿曰：「高祖與大臣約，非劉氏王者天下共擊之，今王呂氏，大臣不平。我即崩，恐其為變，必據兵衞宮，慎毋送喪，為人所制。」太后崩，太尉周勃、丞相陳平、朱虛侯劉章等共誅產、祿，悉捕諸呂男女，無少長皆斬之。而迎立代王，是為孝文皇帝。</p>
<p id="p8"><a class="gg-link" href="#p8" onclick="return changeColor(this);"></a>孝惠張皇后。宣平侯敖尚帝姊魯元公主，有女。惠帝即位，呂太后欲為重親，以公主女配帝為皇后。欲其生子，萬方終無子，迺使陽為有身，取後宮美人子名之，<span class="style7">師古曰：「名為皇后子。」</span>殺其母，立所名子為太子。</p>
<p id="p9"><a class="gg-link" href="#p9" onclick="return changeColor(this);"></a>惠帝崩，太子立為帝，四年，迺自知非皇后子，出言曰：「太后安能殺吾母而名我！我壯即為所為。」<span class="style7">師古曰：「為其所為，謂所生之母也。並音于偽反。」</span>太后聞而患之，恐其作亂，迺幽之永巷，言帝病甚，左右莫得見。太后下詔廢之，語在高后紀。遂幽死，更立恒山王弘為皇帝，而以呂祿女為皇后。欲連根固本牢甚，<span class="style7">師古曰：「牢，堅也。」</span>然而無益也。呂太后崩，大臣正之，卒滅呂氏。少帝恒山、淮南、濟川王，皆以非孝惠子誅。獨置孝惠皇后，廢處北宮，<span class="style7">師古曰：「置，留也。北宮，在未央宮之北。」</span>孝文後元年薨，葬安陵，不起墳。</p>
<p id="p10"><a class="gg-link" href="#p10" onclick="return changeColor(this);"></a>高祖薄姬，文帝母也。父吳人，秦時與故魏王宗女魏媼通，生薄姬。而薄姬父死山陰，因葬焉。<span class="style7">師古曰：「山陰，會稽之縣。」</span>及諸侯畔秦，魏豹立為王，而魏媼內其女於魏宮。許負相薄姬，當生天子。是時項羽方與漢王相距滎陽，天下未有所定。豹初與漢擊楚，及聞許負言，心喜，<span class="style7">師古曰：「自謂當得天下。」</span>因背漢而中立，與楚連和。漢使曹參等虜魏王豹，以其國為郡，而薄姬輸織室。豹已死，漢王入織室，見薄姬，有詔內後宮，歲餘不得幸。</p>
<p id="p11"><a class="gg-link" href="#p11" onclick="return changeColor(this);"></a>始姬少時，與管夫人、趙子兒相愛，約曰：「先貴毋相忘！」已而管夫人、趙子兒先幸漢王。漢王四年，坐河南成臯靈臺，此兩美人侍，相與笑薄姬初時約。漢王問其故，兩人俱以實告。漢王心悽然憐薄姬，是日召欲幸之。對曰：「昨暮夢龍據妾胷。」上曰：「是貴徵也，吾為汝成之。」遂幸，有身。歲中生文帝，年八歲立為代王。自有子後，希見。高祖崩，諸幸姬戚夫人之屬，呂后怒，皆幽之不得出宮。而薄姬以希見故，得出從子之代，為代太后。太后弟薄昭從如代。<span class="style7">師古曰：「如，往也。」</span></p>
<p id="p12"><a class="gg-link" href="#p12" onclick="return changeColor(this);"></a>代王立十七年，高后崩。大臣議立後，疾外家呂氏彊暴，皆稱薄氏仁善，故迎立代王為皇帝，尊太后為皇太后，封弟昭為軹侯。<span class="style7">師古曰：「軹音只。」</span>太后母亦前死，葬櫟陽北。迺追尊太后父為靈文侯，會稽郡致園邑三百家，長丞以下使奉守寑廟，上食祠如法。櫟陽亦置靈文夫人園，令如靈文侯園儀。太后蚤失父，其奉太后外家魏氏有力，<span class="style7">師古曰：「言太后為外家所養也。」</span>迺召復魏氏，<span class="style7">師古曰：「優復之也。復音方目反。」</span>賞賜各以親疏受之。薄氏侯者一人。</p>
<p id="p13"><a class="gg-link" href="#p13" onclick="return changeColor(this);"></a>太后後文帝二歲，孝景前二年崩，<span class="style7">師古曰：「言文帝崩後二歲，太后乃崩。」</span>葬南陵。<span class="style7">師古曰：「薄太后陵在霸陵之南，故稱南陵，即今所謂薄陵。」</span>用呂后不合葬長陵，<span class="style7">師古曰：「以呂后是正嫡，故薄不得合葬也。」</span>故特自起陵，近文帝。</p>
<p id="p14"><a class="gg-link" href="#p14" onclick="return changeColor(this);"></a>孝文竇皇后，景帝母也，呂太后時以良家子選入宮。太后出宮人以賜諸王各五人，竇姬與在行中。<span class="style7">師古曰：「與讀曰豫。」</span>家在清河，願如趙，<span class="style7">師古曰：「如，往也。」</span>近家，請其主遣宦者吏「必置我籍趙之伍中」。<span class="style7">師古曰：「主遣宦者吏，謂宦者為吏而主發遣宮人者也。籍謂名簿也。伍猶列也。」</span>宦者忘之，誤置籍代伍中。籍奏，詔可。當行，竇姬涕泣，怨其宦者，不欲往，相彊迺肯行。至代，代王獨幸竇姬，生女嫖。<span class="style7">師古曰：「嫖音匹昭反。」</span>孝惠七年，生景帝。</p>
<p id="p15"><a class="gg-link" href="#p15" onclick="return changeColor(this);"></a>代王王后生四男，先代王未入立為帝而王后卒，及代王為帝後，王后所生四男更病死。<span class="style7">師古曰：「更，互也，音公衡反。」</span>文帝立數月，公卿請立太子，而竇姬男最長，立為太子。竇姬為皇后，女為館陶長公主。<span class="style7">師古曰：「年最長，故謂長公主。」</span>明年，封少子武為代王，後徙梁，<span class="style7">師古曰：「初封代王，後更為梁王。」</span>是為梁孝王。</p>
<p id="p16"><a class="gg-link" href="#p16" onclick="return changeColor(this);"></a>竇皇后親蚤卒，葬觀津。<span class="style7">師古曰：「觀津，清河之縣也。觀音工喚反。」</span>於是薄太后迺詔有司追封竇后父為安成侯，母曰安成夫人，令清河置園邑二百家，長丞奉守，比靈文園法。</p>
<p id="p17"><a class="gg-link" href="#p17" onclick="return changeColor(this);"></a>竇后兄長君。弟廣國字少君，年四五歲時，家貧，為人所略賣，其家不知處。傳十餘家至宜陽，為其主人入山作炭。暮卧岸下百餘人，岸崩，盡厭殺卧者，<span class="style7">師古曰：「厭音一甲反。」</span>少君獨脫不死。<span class="style7">師古曰：「脫，免也。」</span>自卜，數日當為侯。從其家之長安，<span class="style7">師古曰：「從其主家也。之，往也。」</span>聞皇后新立，家在觀津，姓竇氏。廣國去時雖少，識其縣名及姓，又甞與其姊采桑，墮，<span class="style7">師古曰：「墮謂墮樹。」</span>用為符信，上書自陳。皇后言帝，召見問之，具言其故，果是。復問其所識，<span class="style7">師古曰：「識，記也，音式志反。」</span>曰：「姊去我西時，與我決傳舍中，匄沐沐我，已，飯我，乃去。」<span class="style7">師古曰：「乞沐具而為之沐，沐訖又飯食之也。飯音扶晚反。」</span>於是竇皇后持之而泣，侍御左右皆悲。迺厚賜之，家於長安。絳侯、灌將軍等曰：「吾屬不死，命乃且縣此兩人。<span class="style7">師古曰：「恐其後擅權，則將相大臣當被害。」</span>此兩人所出微，不可不為擇師傅，又復放呂氏大事也。」<span class="style7">師古曰：「放音甫往反。」</span>於是乃選長者之有節行者與居。竇長君、少君由此為退讓君子，不敢以富貴驕人。</p>
<p id="p18"><a class="gg-link" href="#p18" onclick="return changeColor(this);"></a>竇皇后疾，失明。文帝幸邯鄲慎夫人、尹姬，皆無子。文帝崩，景帝立，皇后為皇太后，乃封廣國為章武侯。長君先死，封其子彭祖為南皮侯。吳楚反時，太后從昆弟子竇嬰俠，喜士，<span class="style7">師古曰：「喜音許吏反。」</span>為大將軍，破吳楚，封魏其侯。竇氏侯者凡三人。</p>
<p id="p19"><a class="gg-link" href="#p19" onclick="return changeColor(this);"></a>竇太后好黃帝、老子言，景帝及諸竇不得不讀老子尊其術。太后後景帝六歲，凡立五十一年，元光六年崩，<span class="style7">師古曰：「武紀建元六年，太皇太后崩。此傳云後景帝六歲是也。而以建元為元光，則是參錯。又當言凡立四十五年，而云五十一。再三乖謬，皆是此傳誤。」</span>合葬霸陵。遺詔盡以東宮金錢財物賜長公主嫖。<span class="style7">師古曰：「東宮，太后所居。」</span>至武帝時，魏其侯竇嬰為丞相，後誅。</p>
<p id="p20"><a class="gg-link" href="#p20" onclick="return changeColor(this);"></a>孝景薄皇后，孝文薄太后家女也。景帝為太子時，薄太后取以為太子妃。景帝立，立薄妃為皇后，無子無寵。立六年，薄太后崩，皇后廢。廢後四年薨，葬長安城東平望亭南。</p>
<p id="p21"><a class="gg-link" href="#p21" onclick="return changeColor(this);"></a>孝景王皇后，武帝母也。父王仲，槐里人也。母臧兒，故燕王臧荼孫也，為仲妻，生男信與兩女。而仲死，臧兒更嫁為長陵田氏婦，生男蚡、勝。臧兒長女嫁為金王孫婦，生一女矣，而臧兒卜筮曰兩女當貴，欲倚兩女，<span class="style7">師古曰：「兾其貴而依倚之得尊寵也。倚音於綺反。」</span>奪金氏。金氏怒，不肻與決，乃內太子宮。太子幸愛之，生三女一男。男方在身時，王夫人夢日入其懷，以告太子，太子曰：「此貴徵也。」未生而文帝崩，景帝即位，王夫人生男。是時，薄皇后無子。後數歲，景帝立齊栗姬男為太子，而王夫人男為膠東王。</p>
<p id="p22"><a class="gg-link" href="#p22" onclick="return changeColor(this);"></a>長公主嫖有女，欲與太子為妃，栗姬妬，而景帝諸美人皆因長公主見得貴幸，栗姬日怨怒，謝長主，不許。長主欲與王夫人，王夫人許之。會薄皇后廢，長公主日譖栗姬短。景帝甞屬諸姬子，<span class="style7">師古曰：「諸姬子，諸姬所生之子也。屬音之欲反。此下皆同。」</span>曰：「吾百歲後，善視之。」栗姬怒不肻應，言不遜，景帝心銜之而未發也。</p>
<p id="p23"><a class="gg-link" href="#p23" onclick="return changeColor(this);"></a>長公主日譽王夫人男之美，帝亦自賢之。又耳曩者所夢日符，<span class="style7">師古曰：「耳常聽聞而記之也。符猶瑞應。」</span>計未有所定。王夫人又陰使人趣大臣立栗姬為皇后。<span class="style7">師古曰：「趣音曰促。」</span>大行奏事，文曰：「『子以母貴，母以子貴。』今太子母號宜為皇后。」帝怒曰：「是乃所當言邪！」<span class="style7">師古曰：「乃，汝也。言此事非汝所當得言。」</span>遂案誅大行，而廢太子為臨江王。栗姬愈恚，不得見，以憂死。卒立王夫人為皇后，<span class="style7">師古曰：「卒，終也。」</span>男為太子。封皇后兄信為蓋侯。</p>
<p id="p24"><a class="gg-link" href="#p24" onclick="return changeColor(this);"></a>初，皇后始入太子家，後女弟兒姁亦復入，<span class="style7">師古曰：「姁音許于反。諸婦人之名字，音皆同。」</span>生四男。兒姁蚤卒，四子皆為王。<span class="style7">師古曰：「謂廣川惠王越，膠東康王寄，清河哀王乘，常山憲王舜。」</span>皇后長女為平陽公主，次南宮公主，次隆慮公主。<span class="style7">師古曰：「慮音廬。」</span></p>
<p id="p25"><a class="gg-link" href="#p25" onclick="return changeColor(this);"></a>皇后立九年，景帝崩。武帝即位，為皇太后，尊太后母臧兒為平原君，封田蚡為武安侯，勝為周陽侯。王氏、田氏侯者凡三人。蓋侯信好酒，田蚡、勝貪，巧於文辭。蚡至丞相，追尊王仲為共侯，<span class="style7">師古曰：「共讀曰恭。」</span>槐里起園邑二百家，長丞奉守。及平原君薨，從田氏葬長陵，亦置園邑如共侯法。</p>
<p id="p26"><a class="gg-link" href="#p26" onclick="return changeColor(this);"></a>初，皇太后微時所為金王孫生女俗，在民閒，蓋諱之也。<span class="style7">師古曰：「言隨流俗而在閭巷，未顯貴。」</span>武帝始立，韓嫣白之。<span class="style7">師古曰：「嫣音偃。」</span>帝曰：「何為不蚤言？」乃車駕自徃迎之。其家在長陵小市，直至其門，使左右入求之。家人驚恐，女逃匿。扶將出拜，帝下車立曰：「大姊，何藏之深也？」載至長樂宮，與俱謁太后，太后垂涕，女亦悲泣。帝奉酒，前為壽。錢千萬，奴婢三百人，公田百頃，甲第，以賜姊。太后謝曰：「為帝費。」因賜湯沐邑，號修成君。男女各一人，女嫁諸侯，男號修成子仲，以太后故，橫於京師。<span class="style7">師古曰：「橫音胡孟反。」</span>太后凡立二十五年，後景帝十五歲，元朔三年崩，合葬陽陵。</p>
<p id="p27"><a class="gg-link" href="#p27" onclick="return changeColor(this);"></a>孝武陳皇后，長公主嫖女也。曾祖父陳嬰與項羽俱起，後歸漢，為堂邑侯。傳子至孫午，午尚長公主，生女。</p>
<p id="p28"><a class="gg-link" href="#p28" onclick="return changeColor(this);"></a>初，武帝得立為太子，長主有力，取主女為妃。及帝即位，立為皇后，擅寵驕貴，十餘年而無子，聞衞子夫得幸，幾死者數焉。<span class="style7">師古曰：「幾音鉅依反。數音所角反。」</span>上愈怒。后又挾婦人媚道，頗覺。元光五年，上遂窮治之，女子楚服等坐為皇后巫蠱祠祭祝詛，大逆無道，相連及誅者三百餘人。楚服梟首於市。使有司賜皇后策曰：「皇后失序，惑於巫祝，<span class="style7">師古曰：「言失德義之序，而妄祝詛也。」</span>不可以承天命。其上璽綬，罷退居長門宮。」</p>
<p id="p29"><a class="gg-link" href="#p29" onclick="return changeColor(this);"></a>明年，堂邑侯午薨，主男須嗣侯。主寡居，私近董偃。十餘年，主薨。須坐淫亂，兄弟爭財，當死，自殺，國除。後數年，廢后乃薨，葬霸陵郎官亭東。</p>
<p id="p30"><a class="gg-link" href="#p30" onclick="return changeColor(this);"></a>孝武衞皇后字子夫，生微也。其家號曰衞氏，出平陽侯邑。子夫為平陽主謳者。<span class="style7">師古曰：「齊歌曰謳，音一侯反。」</span>武帝即位，數年無子。平陽主求良家女十餘人，飾置家。帝祓霸上，<span class="style7">孟康曰：「祓，除也。於霸水上自祓除，今三月上巳祓禊也。」師古曰：「祓音廢。禊音系。」</span>還過平陽主。主見所偫美人，<span class="style7">師古曰：「偫，儲偫也。偫音丈紀反。」</span>帝不說。旣飲，謳者進，帝獨說子夫。<span class="style7">師古曰：「說皆讀曰悅。」</span>帝起更衣，子夫侍尚衣軒中，<span class="style7">如淳曰：「以帷帳障尊者也。」晉灼曰：「代侍五尚之衣。」師古曰：「二說皆非也。尚，主也。時於軒中侍帝，權主衣裳。」師古曰：「軒謂軒車，即今車之施幰者。」</span>得幸。還坐驩甚，賜平陽主金千斤。主因奏子夫送入宮。子夫上車，主拊其背曰：「行矣！<span class="style7">師古曰：「拊謂摩循之也。行矣，猶今言好去。」</span>強飯勉之。<span class="style7">師古曰：「強音其兩反。飯音扶晚反。」</span>即貴，願無相忘！」入宮歲餘，不復幸。武帝擇宮人不中用者斥出之，子夫得見，涕泣請出。上憐之，復幸，遂有身，尊寵。召其兄衞長君、弟青侍中。而子夫生三女，元朔元年生男據，遂立為皇后。</p>
<p id="p31"><a class="gg-link" href="#p31" onclick="return changeColor(this);"></a>先是衞長君死，乃以青為將軍，擊匈奴有功，封長平侯。青三子在襁褓中，皆為列侯。及皇后姊子霍去病亦以軍功為冠軍侯，至大司馬票騎將軍。青為大司馬大將軍。衞氏支屬侯者五人。青還，尚平陽主。</p>
<p id="p32"><a class="gg-link" href="#p32" onclick="return changeColor(this);"></a>皇后立七年，而男立為太子。後色衰，趙之王夫人、中山李夫人有寵，皆蚤卒。後有尹倢伃、鉤弋夫人更幸。<span class="style7">師古曰：「更，互也，音工衡反。」</span>衞后立三十八年，遭巫蠱事起，江充為姦，太子懼不能自明，遂與皇后共誅充，發兵，兵敗，太子亡走。詔遣宗正劉長樂、執金吾劉敢奉策收皇后璽綬，自殺。黃門蘇文、姚定漢輿置公車令空舍，盛以小棺，瘞之城南桐栢。<span class="style7">師古曰：「瘞，薶也。桐栢，亭名也。瘞音於例反。」</span>衞氏悉滅。宣帝立，及改葬衞后，追謚曰思后，置園邑三百家，長丞周衞奉守焉。<span class="style7">師古曰：「葬在杜門外大道東，以倡優雜伎千人樂其園，故號千人聚。其地在今長安城內金城坊西北隅是。」</span></p>
<p id="p33"><a class="gg-link" href="#p33" onclick="return changeColor(this);"></a>孝武李夫人，本以倡進。<span class="style7">師古曰：「倡，樂人，音昌。」</span>初，夫人兄延年性知音，善歌舞，武帝愛之。每為新聲變曲，聞者莫不感動。延年侍上起舞，歌曰：「北方有佳人，絕世而獨立，一顧傾人城，再顧傾人國。寧不知傾城與傾國，佳人難再得！」<span class="style7">師古曰：「非不吝惜城與國也，但以佳人難得，愛悅之深，不覺傾覆。」</span>上嘆息曰：「善！世豈有此人乎？」平陽主因言延年有女弟，上乃召見之，實妙麗善舞。由是得幸，生一男，是為昌邑哀王。李夫人少而蚤卒，上憐閔焉，圖畫其形於甘泉宮。及衞思后廢後四年，武帝崩，大將軍霍光緣上雅意，<span class="style7">師古曰：「緣，因也。雅意，素舊之意。」</span>以李夫人配食，追上尊號曰孝武皇后。</p>
<p id="p34"><a class="gg-link" href="#p34" onclick="return changeColor(this);"></a>初，李夫人病篤，上自臨候之，夫人蒙被謝曰：「妾乆寑病，形貌毀壞，不可以見帝。願以王及兄弟為託。」上曰：「夫人病甚，殆將不起，一見我屬託王及兄弟，豈不快哉？」夫人曰：「婦人貌不修飾，不見君父。妾不敢以燕媠見帝。」<span class="style7">師古曰：「媠與惰同。謂不嚴飾。」</span>上曰：「夫人弟一見我，<span class="style7">師古曰：「弟，但也。」</span>將加賜千金，而予兄弟尊官。」夫人曰：「尊官在帝，不在一見。」上復言欲必見之，夫人遂轉鄉歔欷而不復言。<span class="style7">師古曰：「鄉讀曰嚮，轉面而嚮裏也。歔音虛。欷音許旣反。」</span>於是上不說而起。<span class="style7">師古曰：「說讀曰悅。」</span>夫人姊妹讓之曰：<span class="style7">師古曰：「讓，責也。」</span>「貴人獨不可一見上屬託兄弟邪？何為恨上如此？」夫人曰：「所以不欲見帝者，乃欲以深託兄弟也。我以容貌之好，得從微賤愛幸於上。夫以色事人者，色衰而愛弛，<span class="style7">師古曰：「弛，解也，音式爾反。」</span>愛弛則恩絕。上所以攣攣顧念我者，乃以平生容貌也。<span class="style7">師古曰：「攣音力全反，又讀曰戀。」</span>今見我毀壞，顏色非故，必畏惡吐棄我，意尚肻復追思閔錄其兄弟哉！」及夫人卒，上以后禮葬焉。其後，上以夫人兄李廣利為貳師將軍，封海西侯，延年為協律都尉。</p>
<p id="p35"><a class="gg-link" href="#p35" onclick="return changeColor(this);"></a>上思念李夫人不已，方士齊人少翁言能致其神。迺夜張燈燭，設帷帳，陳酒肉，而令上居他帳，遙望好女如李夫人之貌，還幄坐而步。<span class="style7">師古曰：「夫人之神於幄中坐，又出而徐步。」</span>又不得就視，上愈益相思悲感，為作詩曰：「是邪，非邪？<span class="style7">師古曰：「言所見之狀定是夫人以否。」</span>立而望之，偏何姍姍其來遟！」<span class="style7">師古曰：「姍姍，行貌，音先安反。」</span>令樂府諸音家絃歌之。上又自為作賦，以傷悼夫人，其辭曰：</p>
<p id="p36"><a class="gg-link" href="#p36" onclick="return changeColor(this);"></a>　　美連娟以脩嫮兮，<span class="style7">師古曰：「嫮，美也。連娟，纖弱也。嫮音互。娟音一全反。」</span>命樔絕而不長，<span class="style7">師古曰：「樔，截也，音子小反。」</span>飾新宮以延貯兮，泯不歸乎故鄉。<span class="style7">師古曰：「新宮，待神之處。貯與佇同。佇，待也。泯然，滅絕意。」</span>慘鬱鬱其蕪穢兮，隱處幽而懷傷，釋輿馬於山椒兮，奄修夜之不陽。<span class="style7">孟康曰：「山椒，山陵也，置輿馬於山陵也。」師古曰：「自慘鬱鬱以下，皆言夫人身處墳墓而隱翳也。修，長也。陽，明也。」</span>秋氣憯以淒淚兮，桂枝落而銷亡，<span class="style7">師古曰：「淒淚，寒涼之意也。桂枝芳香，亦喻夫人也。憯音千感反。淚音戾。」</span>神煢煢以遙思兮，精浮游而出畺。託沈陰以壙乆兮，惜蕃華之未央，<span class="style7">師古曰：「沈陰，言在地下也。壙與曠同。未央猶未半也。言年歲未半，而早落蕃華，故痛惜之。蕃音扶元反。」</span>念窮極之不還兮，惟幼眇之相羊。<span class="style7">師古曰：「惟，思也。幼眇猶窈窕也。相羊，翱翔也。幼音一小反。相音襄。」</span>函荾荴以俟風兮，芳雜襲以彌章，<span class="style7">李竒曰：「荴音敷。」孟康曰：「荾音綏，華中齊也。夫人之色如春華含荾敷散，以待風也。」師古曰：「雜襲，重積也。」</span>的容與以猗靡兮，縹飄姚虖愈莊。<span class="style7">孟康曰：「言夫人之顏色的然盛美，雖在風中縹姚，愈益端嚴也。」師古曰：「縹音匹妙反。」</span>燕淫衍而撫楹兮，連流視而娥揚，<span class="style7">師古曰：「追述平生歡宴之時也。娥揚，揚其娥眉。」</span>旣激感而心逐兮，包紅顏而弗明。<span class="style7">晉灼曰：「包，藏也。謂夫人藏其顏色，不肯見帝屬其家室也。」師古曰：「此說非也。心逐者，帝自言中心追逐夫人不能已也。包紅顏者，言在墳墓之中不可見也。」</span>驩接狎以離別兮，宵寤夢之芒芒，<span class="style7">師古曰：「言絕接狎之驩，而遂離別也。宵，夜也。芒芒，無知之貌也。芒音莫郎反。」</span>忽遷化而不反兮，魄放逸以飛揚。何靈魂之紛紛兮，哀裵回以躊躇，<span class="style7">師古曰：「躊躇，住足也。躊音疇。躇合韻音丈預反。」</span>埶路日以遠兮，遂荒忽而辭去。<span class="style7">師古曰：「荒音呼廣反。」</span>超兮西征，屑兮不見。<span class="style7">師古曰：「屑然，疾意也。以日為喻，故言西征。」</span>濅淫敞𦬺，<span class="style7">師古曰：「𦬺，古怳字。」</span>寂兮無音，恩若流波，怛兮在心。<span class="style7">師古曰：「流波，言恩寵不絕也。怛，悼也，音丁曷反。」</span></p>
<p id="p37"><a class="gg-link" href="#p37" onclick="return changeColor(this);"></a>　　亂曰：<span class="style7">師古曰：「亂，理也，緫理賦中之意。」</span>佳俠函光，<span class="style7">孟康曰：「佳俠猶佳麗。」</span>隕朱榮兮，嫉妬闟茸，將安程兮！<span class="style7">師古曰：「言嫉妬闟茸之徒不足與夫人為程品也。闟茸，衆賤之稱也。闟音吐獵反。茸音人勇反。」</span>方時隆盛，年夭傷兮，<span class="style7">師古曰：「傷合韻音式向反。」</span>弟子增欷，洿沬悵兮。<span class="style7">應劭曰：「弟，夫人弟兄也。子，昌邑王也。」孟康曰：「洿沬，涕洟也。」晉灼曰：「沬音水沬面之沬。言涕淚洿集覆面下也。」師古曰：「沬，晉說是也。悵，惆悵也。洿音烏。洿，下也。沬音呼內反，字從午未之未也。」</span>悲愁於邑，喧不可止兮。<span class="style7">師古曰：「朝鮮之間謂小兒泣不止名為喧，音許遠反。」</span>嚮不虛應，亦云己兮。<span class="style7">師古曰：「嚮讀曰響。響之隨聲，必當有應，而今涕泣從自己耳，夫人不知之，是虛其應。」</span>嫶妍太息，嘆稚子兮，<span class="style7">孟康曰：「夫人蒙被，歔欷不見，帝哀其子小而孤也。」晉灼曰：「三輔謂憂愁面省瘦曰嫶冥。嫶冥猶嫶妍也。」師古曰：「嫶音在消反。」</span>懰慄不言，倚所恃兮。<span class="style7">孟康曰：「恃平日之恩，知上必感念之也。」師古曰：「懰慄，哀愴之意也。懰音劉。慄音栗。」</span>仁者不誓，豈約親兮？<span class="style7">如淳曰：「仁者之行惠尚一不以為恩施，豈有親親而反當以言約乎？」</span>旣往不來，申以信兮。<span class="style7">師古曰：「死者一往不返，情念酷痛，重以此心為信，不有忽忘也。信合韻音新。」</span>去彼昭昭，就冥冥兮，旣下新宮，不復故庭兮。<span class="style7">師古曰：「故庭謂平生所居室之庭也。復音扶目反。」</span>嗚呼哀哉，想魂靈兮！</p>
<p id="p38"><a class="gg-link" href="#p38" onclick="return changeColor(this);"></a>其後李延年弟季坐姦亂後宮，廣利降匈奴，家族滅矣。</p>
<p id="p39"><a class="gg-link" href="#p39" onclick="return changeColor(this);"></a>孝武鉤弋趙倢伃，昭帝母也，家在河閒。武帝巡狩過河閒，望氣者言此有竒女，天子亟使使召之。旣至，女兩手皆拳，上自披之，手即時伸。由是得幸，號曰拳夫人。先是其父坐法宮刑，為中黃門，死長安，葬雍門。<span class="style7">師古曰：「雍門在長安西北孝里西南，去長安三十里。廣記云趙父冢在門西也。」</span></p>
<p id="p40"><a class="gg-link" href="#p40" onclick="return changeColor(this);"></a>拳夫人進為倢伃，居鉤弋宮，<span class="style7">師古曰：「黃圖鉤弋宮在城外，漢武故事曰在直門南也。」</span>大有寵，太始三年生昭帝，號鉤弋子。任身十四月迺生，上曰：「聞昔堯十四月而生，今鉤弋亦然。」迺命其所生門曰堯母門。後衞太子敗，而燕王旦、廣陵王胥多過失，寵姬王夫人男齊懷王、李夫人男昌邑哀王皆蚤薨，鉤弋子年五六歲，壯大多知，<span class="style7">師古曰：「壯大者，言其形體偉大。」</span>上常言「類我」，又感其生與衆異，甚竒愛之，心欲立焉，以其年稺母少，恐女主顓恣亂國家，猶與乆之。<span class="style7">師古曰：「與讀曰豫。」</span></p>
<p id="p41"><a class="gg-link" href="#p41" onclick="return changeColor(this);"></a>鉤弋倢伃從幸甘泉，有過見譴，<span class="style7">師古曰：「譴，責也，音口羨反。」</span>以憂死，因葬雲陽。<span class="style7">師古曰：「在甘泉宮南，今土俗人嘑為女陵。」</span>後上疾病，乃立鉤弋子為皇太子。拜奉車都尉霍光為大司馬大將軍，輔少主。明日，帝崩。昭帝即位，追尊鉤弋倢伃為皇太后，發卒二萬人起雲陵，邑三千戶。追尊外祖趙父為順成侯，詔右扶風置園邑二百家，長丞奉守如法。順成侯有姊君姁，賜錢二百萬，奴婢第宅以充實焉。諸昆弟各以親疏受賞賜。趙氏無在位者，唯趙父追封。</p>
<p id="p42"><a class="gg-link" href="#p42" onclick="return changeColor(this);"></a>孝昭上官皇后。祖父桀，隴西上邽人也。少時為羽林期門郎，從武帝上甘泉，天大風，車不得行，解蓋授桀。桀奉蓋，雖風常屬車；<span class="style7">師古曰：「屬，連也，音之欲反。」</span>雨下，蓋輒御。上竒其材力，遷未央廄令。上甞體不安，及愈，見馬，<span class="style7">師古曰：「見謂呈見之，音胡電反。」</span>馬多瘦，上大怒：「令以我不復見馬邪！」欲下吏，桀頓首曰：「臣聞聖體不安，日夜憂懼，意誠不在馬。」<span class="style7">師古曰：「誠，實也。」</span>言未卒，泣數行下。上以為忠，由是親近，為侍中，稍遷至太僕。武帝疾病，以霍光為大將軍，太僕桀為左將軍，皆受遺詔輔少主。以前捕斬反者莽通功，封桀為安陽侯。</p>
<p id="p43"><a class="gg-link" href="#p43" onclick="return changeColor(this);"></a>初，桀子安取霍光女，結婚相親，光每休沐出，桀常代光入決事。昭帝始立，年八歲，帝長姊鄂邑蓋長公主居禁中，共養帝。<span class="style7">師古曰：「共音居用反。養音弋亮反。」</span>蓋主私近子客河閒丁外人。<span class="style7">師古曰：「子客，子之賔客也。外人，其名也。」</span>上與大將軍聞之，不絕主驩，有詔外人侍長主。長主內周陽氏女，令配耦帝。時上官安有女，即霍光外孫，安因光欲內之。光以為尚幼，不聽。安素與丁外人善，說外人曰：「聞長主內女，安子容貌端正，誠因長主時得入為后，<span class="style7">師古曰：「以時得入。」</span>以臣父子在朝而有椒房之重，<span class="style7">師古曰：「椒房，殿名，在未央宮，皇后所居。」</span>成之在於足下，漢家故事常以列侯尚主，足下何憂不封侯乎？」外人喜，言於長主。長主以為然，詔召安女入為倢伃，安為騎都尉。月餘，遂立為皇后，年甫六歲。<span class="style7">師古曰：「甫，始也。」</span></p>
<p id="p44"><a class="gg-link" href="#p44" onclick="return changeColor(this);"></a>安以后父封桑樂侯，食邑千五百戶，遷車騎將軍，日以驕淫。受賜殿中，出對賔客言：「與我壻飲，大樂！」見其服飾，使人歸，欲自燒物。安醉則裸行內，與後母及父諸良人、侍御皆亂。<span class="style7">師古曰：「良人謂妾也。侍御則兼婢矣。」</span>子病死，仰而罵天。數守大將軍光，為丁外人求侯，<span class="style7">師古曰：「守，求請之。」</span>及桀欲妄官祿外人，<span class="style7">師古曰：「不由材德，故云妄。」</span>光執正，皆不聽。又桀妻父所幸充國為太醫監，闌入殿中，下獄當死。冬月且盡，蓋主為充國入馬二十匹贖罪，迺得減死論。於是桀、安父子深怨光而重德蓋主。知燕王旦帝兄，不得立，亦怨望，桀、安即記光過失予燕王，令上書告之，又為丁外人求侯。燕王大喜，上書稱：「子路喪姊，朞而不除，孔子非之。子路曰：『由不幸寡兄弟，不忍除之。』<span class="style7">師古曰：「事見禮記。由，子路之名。」</span>故曰：『觀過知仁』。<span class="style7">師古曰：「論語云孔子曰：『人之過也，各於其黨，觀過斯知仁矣。』引此言者，謂子路厚於骨肉，雖違禮制，是其仁愛。」</span>今臣與陛下獨有長公主為姊，陛下幸使丁外人侍之，外人宜蒙爵號。」書奏，上以問光，光執不許。及告光罪過，上又疑之，愈親光而疏桀、安。桀、安濅恚，<span class="style7">師古曰：「濅，漸也。」</span>遂結黨與謀殺光，誘徵燕王至而誅之，因廢帝而立桀。或曰：「當如皇后何？」安曰：「逐麋之狗，當顧菟邪！<span class="style7">師古曰：「言所求者大，不顧小也。」</span>且用皇后為尊，一旦人主意有所移，雖欲為家人亦不可得，<span class="style7">師古曰：「家人，言凡庶匹夫。」</span>此百世之一時也。」事發覺，燕王、蓋主皆自殺。語在霍光傳。桀、安宗族旣滅，皇后以年少不與謀，<span class="style7">師古曰：「與讀曰豫。」</span>亦光外孫，故得不廢。皇后母前死，葬茂陵郭東，追尊曰敬夫人，置園邑二百家，長丞奉守如法。皇后自使私奴婢守桀、安冢。<span class="style7">師古曰：「廟記云上官桀、安冢並在霍光冢東，東去夏侯勝冢二十步。」</span></p> <p id="p45"><a class="gg-link" href="#p45" onclick="return changeColor(this);"></a>光欲皇后擅寵有子，帝時體不安，左右及醫皆阿意，言宜禁內，雖宮人使令皆為窮絝，<span class="style7">服虔曰：「窮絝，有前後當，不得交通也。」師古曰：「使令，所使之人也。絝，古袴字也。窮絝即今之緄襠袴也。令音力征反。緄音下昆反。」</span>多其帶，後宮莫有進者。</p>
<p id="p46"><a class="gg-link" href="#p46" onclick="return changeColor(this);"></a>皇后立十歲而昭帝崩，后年十四五云。昌邑王賀徵即位，尊皇后為皇太后。光與太后共廢王賀，立孝宣帝。宣帝即位，為太皇太后。凡立四十七年，年五十二，建昭二年崩，合葬平陵。</p>
<p id="p47"><a class="gg-link" href="#p47" onclick="return changeColor(this);"></a>衞太子史良娣，宣帝祖母也。太子有妃，有良娣，有孺子，妻妾凡三等，子皆稱皇孫。史良娣家本魯國，有母貞君，兄恭。以元鼎四年入為良娣，生男進，號史皇孫。<span class="style7">師古曰：「進者，皇孫之名。」</span></p>
<p id="p48"><a class="gg-link" href="#p48" onclick="return changeColor(this);"></a>武帝末，巫蠱事起，衞太子及良娣、史皇孫皆遭害。史皇孫有一男，號皇曾孫，時生數月，猶坐太子繫獄，積五歲乃遭赦。治獄使者邴吉憐皇曾孫無所歸，載以付史恭。恭母貞君年老，見孫孤，甚哀之，自養視焉。</p>
<p id="p49"><a class="gg-link" href="#p49" onclick="return changeColor(this);"></a>後曾孫收養於掖庭，遂登至尊位，是為宣帝。而貞君及恭已死，恭三子皆以舊恩封。長子高為樂陵侯，曾為將陵侯，玄為平臺侯，及高子丹以功德封武陽侯，侯者凡四人。高至大司馬車騎將軍，丹左將軍，自有傳。</p>
<p id="p50"><a class="gg-link" href="#p50" onclick="return changeColor(this);"></a>史皇孫王夫人，宣帝母也，名翁須，太始中得幸於史皇孫。皇孫妻妾無號位，皆稱家人子。征和二年，生宣帝。帝生數月，衞太子、皇孫敗，家人子皆坐誅，莫有收葬者，唯宣帝得全。即尊位後，追尊母王夫人謚曰悼后，祖母史良娣曰戾后，皆改葬，起園邑，長丞奉守。語在戾太子傳。地節三年，求得外祖母王媼，媼男無故，無故弟武皆隨使者詣闕。時乘黃牛車，故百姓謂之黃牛嫗。</p>
<p id="p51"><a class="gg-link" href="#p51" onclick="return changeColor(this);"></a>初，上即位，數遣使者求外家，乆遠，多似類而非是。旣得王媼，令太中大夫任宣與丞相御史屬雜考問鄉里識知者，皆曰王嫗。嫗言名妄人，家本涿郡蠡吾平鄉。<span class="style7">師古曰：「蠡音禮。」</span>年十四嫁為同鄉王更得妻。更得死，嫁為廣望王迺始婦，<span class="style7">師古曰：「廣望亦涿郡之縣。」</span>產子男無故、武，女翁須。翁須年八九歲時，寄居廣望節侯子劉仲卿宅，仲卿謂迺始曰：「予我翁須，自養長之。」媼為翁須作縑單衣，<span class="style7">師古曰：「縑即今之絹也。音兼。」</span>送仲卿家。仲卿敎翁須歌舞，往來歸取冬夏衣。居四五歲，翁須來言「邯鄲賈長兒求歌舞者，仲卿欲以我與之。」媼即與翁須逃走，之平鄉。<span class="style7">師古曰：「之，往也。」</span>仲卿載迺始共求媼，媼惶急，將翁須歸，曰：「兒居君家，非受一錢也，<span class="style7">師古曰：「言未甞得其聘幣。」</span>柰何欲予它人？」仲卿詐曰：「不也。」後數日，翁須歸乘長兒畢馬過門，呼曰：<span class="style7">師古曰：「呼音火故反。」</span>「我果見行，當之柳宿。」<span class="style7">蘇林曰：「聚邑名也，在中山盧奴東北三十里。」</span>媼與迺始之柳宿，見翁須相對涕泣，謂曰：「欲為汝自言。」<span class="style7">師古曰：「言自訟理，不肯行。」</span>翁須曰：「母置之，<span class="style7">師古曰：「置之猶言任聽之，不須自言。」</span>何家不可以居？<span class="style7">師古曰：「言所去處，皆可安居。」</span>自言無益也。」媼與迺始還求錢用，隨逐至中山盧奴，見翁須與歌舞等比五人同處，<span class="style7">師古曰：「比音必寐反。」</span>媼與翁須共宿。明日，迺始留視翁須，媼還求錢，欲隨至邯鄲。媼歸，糶買未具，迺始來歸曰：「翁須已去，我無錢用隨也。」因絕至今，不聞其問。賈長兒妻貞及從者師遂辭：<span class="style7">師古曰：「辭，對辭。」</span>「徃二十歲，太子舍人侯明從長安來求歌舞者，請翁須等五人。長兒使遂送至長安，皆入太子家。」及廣望三老更始、劉仲卿妻其等四十五人辭，<span class="style7">師古曰：「其者，仲卿妻之名。」</span>皆驗。宣奏王媼悼后母明白，上皆召見，賜無故、武爵關內侯，旬月閒，賞賜以鉅萬計。頃之，制詔御史賜外祖母號為博平君，以博平、蠡吾兩縣戶萬一千為湯沐邑。封舅無故為平昌侯，武為樂昌侯，食邑各六千戶。</p>
<p id="p52"><a class="gg-link" href="#p52" onclick="return changeColor(this);"></a>初，迺始以本始四年病死，後三歲，家迺富貴，追賜謚曰思成侯。詔涿郡治冢室，置園邑四百家，長丞奉守如法。歲餘，博平君薨，謚曰思成夫人。詔徙思成侯合葬奉明顧成廟南，置園邑長丞，<span class="style7">師古曰：「本號廣明，故戾太子傳云皇孫及王夫人皆葬廣明，其後以置園邑奉守，改曰奉明。」</span>罷涿郡思成園。王氏侯者二人，無故子接為大司馬車騎將軍，而武子商至丞相，自有傳。</p>
<p id="p53"><a class="gg-link" href="#p53" onclick="return changeColor(this);"></a>孝宣許皇后，元帝母也。父廣漢，昌邑人，少時為昌邑王郎。從武帝上甘泉，誤取它郎鞌以被其馬，發覺，吏劾從行而盜，當死，有詔募下蠶室。<span class="style7">孟康曰：「死罪囚欲就宮者聽之。」</span>後為宦者丞。上官桀謀反時，廣漢部索，<span class="style7">師古曰：「部分搜索罪人也。索音山客反。」</span>其殿中廬有索長數尺可以縛人者數千杖，滿一篋緘封，<span class="style7">師古曰：「殿中廬，桀所止宿廬舍在宮中者也。緘，束篋也，音工咸反。」</span>廣漢索不得，它吏徃得之。<span class="style7">師古曰：「須得此繩索者，用為桀之反具。」</span>廣漢坐論為鬼薪，輸掖庭，後為暴室嗇夫。時宣帝養於掖庭，號皇曾孫，與廣漢同寺居。<span class="style7">師古曰：「寺者，掖庭之官舍。」</span>時掖庭令張賀，本衞太子家吏，及太子敗，賀坐下刑，以舊恩養視皇曾孫甚厚。及曾孫壯大，賀欲以女孫妻之。是時，昭帝始冠，長八尺二寸。賀弟安世為右將軍，與霍將軍同心輔政，聞賀稱譽皇曾孫，欲妻以女，安世怒曰：「曾孫迺衞太子後也，幸得以庶人衣食縣官，足矣，勿復言予女事。」於是賀止。時許廣漢有女平君，年十四五，當為內者令歐侯氏子婦。<span class="style7">師古曰：「歐侯，姓也。歐音烏溝反。」</span>臨當入，歐侯氏子死。其母將行卜相，<span class="style7">師古曰：「將領自隨而行卜。」</span>言當大貴，母獨喜。賀聞許嗇夫有女，迺置酒請之，<span class="style7">師古曰：「請，召也。召嗇夫飲酒也。」</span>酒酣，為言「曾孫體近，下人，乃關內侯，<span class="style7">師古曰：「言曾孫之身於帝為近親，縱其人材下劣，尚作關內侯。書本或無人字。」</span>可妻也。」廣漢許諾。明日嫗聞之，怒。<span class="style7">師古曰：「廣漢之妻不欲與曾孫。」</span>廣漢重令為介，<span class="style7">師古曰：「更令人作媒而結婚姻。重音直用反。」</span>遂與曾孫，一歲生元帝。數月，曾孫立為帝，平君為倢伃。是時，霍將軍有小女，與皇太后有親。公卿議更立皇后，皆心儀霍將軍女，<span class="style7">服虔曰：「儀音螘。」晉灼曰：「儀，向也。」師古曰：「晉說是也，謂附向之。」</span>亦未有言。上乃詔求微時故劔，大臣知指，白立許倢伃為皇后。旣立，霍光以后父廣漢刑人不宜君國，歲餘乃封為昌成君。</p>
<p id="p54"><a class="gg-link" href="#p54" onclick="return changeColor(this);"></a>霍光夫人顯欲貴其小女，道無從。<span class="style7">師古曰：「從，因也，由也。無由得內其女。」</span>明年，許皇后當娠，病。女醫淳于衍者，霍氏所愛，甞入宮侍皇后疾。衍夫賞為掖庭戶衞，謂衍「可過辭霍夫人行，<span class="style7">師古曰：「過辭夫人，乃行入宮也。」</span>為我求安池監。」衍如言報顯。顯因生心，辟左右，<span class="style7">師古曰：「辟音闢，謂屏去之。」</span>字謂衍：「少夫幸報我以事，<span class="style7">如淳曰：「稱衍字曰少夫，親之也。」晉灼曰：「報我以事，謂求池監也。」</span>我亦欲報少夫，可乎？」<span class="style7">晉灼曰：「報少夫謀弒許后事。」</span>衍曰：「夫人所言，何等不可者！」<span class="style7">師古曰：「無事而不可。」</span>顯曰：「將軍素愛小女成君，欲竒貴之，願以累少夫。」<span class="style7">師古曰：「累，託也，音力瑞反。」</span>衍曰：「何謂邪？」顯曰：「婦人免乳大故，十死一生。<span class="style7">師古曰：「免乳謂產子也。大故，大事也。乳音人喻反。」</span>今皇后當免身，可因投毒藥去也，<span class="style7">師古曰：「去謂除去皇后也，音丘呂反。」</span>成君即得為皇后矣。如蒙力事成，富貴與少夫共之。」衍曰：「藥雜治，當先甞，安可？」<span class="style7">師古曰：「與衆醫共雜治之，人有先甞者，何可行毒？」</span>顯曰：「在少夫為之耳。將軍領天下，誰敢言者？緩急相護，但恐少夫無意耳！」衍良乆曰：「願盡力。」即擣附子，齎入長定宮。皇后免身後，衍取附子并合大醫大丸以飲皇后。<span class="style7">晉灼曰：「大丸，今澤蘭丸之屬。」</span>有頃曰：「我頭岑岑也，藥中得無有毒？」<span class="style7">師古曰：「岑岑，痺悶之意。」</span>對曰：「無有。」遂加煩懣，崩。<span class="style7">師古曰：「懣音滿，又音悶。」</span>衍出，過見顯，相勞問，<span class="style7">師古曰：「勞音來到反。」</span>亦未敢重謝衍。<span class="style7">師古曰：「恐人知覺之。」</span>後人有上書告諸醫侍疾無狀者，皆收繫詔獄，劾不道。顯恐急，即以狀具語光，因曰：「旣失計為之，無令吏急衍！」光驚鄂，默然不應。其後奏上，署衍勿論。<span class="style7">李竒曰：「光題其奏也。」師古曰：「言之於帝，故解釋耳，光不自署也。」</span></p>
<p id="p55"><a class="gg-link" href="#p55" onclick="return changeColor(this);"></a>許后立三年而崩，謚曰恭哀皇后，葬杜南，是為杜陵南園。<span class="style7">師古曰：「即今之所謂小陵者，去杜陵十八里。」</span>後五年，立皇太子，迺封太子外祖父昌成君廣漢為平恩侯，位特進。後四年，復封廣漢兩弟，舜為博望侯，延壽為樂成侯。許氏侯者凡三人。廣漢薨，謚曰戴侯，無子，絕。葬南園旁，置邑三百家，長丞奉守如法。宣帝以延壽為大司馬車騎將軍，輔政。元帝即位，復封延壽中子嘉為平恩侯，奉戴侯後，亦為大司馬車騎將軍。</p>
<p id="p56"><a class="gg-link" href="#p56" onclick="return changeColor(this);"></a>孝宣霍皇后，大司馬大將軍博陸侯光女也。母顯，旣使淳于衍陰殺許后，顯因為成君衣補，<span class="style7">師古曰：「謂縫作嫁時衣被也。為音于偽反。」</span>治入宮具，勸光內之，果立為皇后。</p>
<p id="p57"><a class="gg-link" href="#p57" onclick="return changeColor(this);"></a>初許后起微賤，登至尊日淺，從官車服甚節儉，五日一朝皇太后於長樂宮，親奉案上食，以婦道共養。及霍后立，亦修許后故事。而皇太后親霍后之姊子，故常竦體，敬而禮之。皇后轝駕侍從甚盛，賞賜官屬以千萬計，與許后時縣絕矣。上亦寵之，顓房燕。<span class="style7">師古曰：「顓與專同。」</span>立三歲而光薨。後一歲，上立許后男為太子，昌成君者為平恩侯。顯怒恚不食，歐血，曰：「此乃民閒時子，安得立？即后有子，反為王邪！」復敎皇后令毒太子。皇后數召太子賜食，保阿輒先甞之，后挾毒不得行。後殺許后事頗泄，顯遂與諸壻昆弟謀反，發覺，皆誅滅。使有司賜皇后策曰：「皇后熒惑失道，懷不德，挾毒與母博陸宣成侯夫人顯謀欲危太子，無人母之恩，不宜奉宗廟衣服，不可以承天命。烏呼傷哉！其退避宮，上璽綬有司。」霍后立五年，廢處昭臺宮。<span class="style7">師古曰：「在上林中。」</span>後十二歲，徙雲林館，迺自殺，葬昆吾亭東。<span class="style7">師古曰：「昆吾，地名，在藍田。」</span></p>
<p id="p58"><a class="gg-link" href="#p58" onclick="return changeColor(this);"></a>初，霍光及兄驃騎將軍去病皆自以功伐封侯居位，宣帝以光故，封去病孫山、山弟雲皆為列侯，侯者前後四人。</p>
<p id="p59"><a class="gg-link" href="#p59" onclick="return changeColor(this);"></a>孝宣王皇后。其先高祖時有功賜爵關內侯，自沛徙長陵，傳爵至后父奉光。奉光少時好鬬雞，宣帝在民閒數與奉光會，相識。奉光有女年十餘歲，每當適人，所當適輒死，故乆不行。及宣帝即位，召入後宮，稍進為倢伃。是時，館陶王母華倢伃<span class="style7">師古曰：「華音戶花反。」</span>及淮陽憲王母張倢伃、楚孝王母衞倢伃皆愛幸。</p>
<p id="p60"><a class="gg-link" href="#p60" onclick="return changeColor(this);"></a>霍皇后廢後，上憐許太子蚤失母，<span class="style7">師古曰：「許后所生，故曰許太子。」</span>幾為霍氏所害，<span class="style7">師古曰：「幾音巨依反。」</span>於是乃選後宮素謹慎而無子者，遂立王倢伃為皇后，令母養太子。自為后後，希見無寵。封父奉光為邛成侯。立十六年，宣帝崩，元帝即位，為皇太后。封太后兄舜為安平侯。後二年，奉光薨，謚曰共侯，葬長門南，置園邑二百家，長丞奉守如法。元帝崩，成帝即位，為太皇太后。復爵太皇太后弟駿為關內侯，食邑千戶。王氏列侯二人，關內侯一人。舜子章，章從弟咸，皆至左右將軍。時成帝母亦姓王氏，故世號太皇太后為邛成太后。</p>
<p id="p61"><a class="gg-link" href="#p61" onclick="return changeColor(this);"></a>邛成太后凡立四十九年，年七十餘，永始元年崩，合葬杜陵，稱東園。<span class="style7">師古曰：「雖同塋兆而別為墳，王后陵次宣帝陵東，故曰東園也。」</span>奉光孫勳坐法免。元始中，成帝太后下詔曰：「孝宣王皇后，朕之姑，深念奉質共修之義，<span class="style7">師古曰：「質讀曰贄。」</span>恩結于心。惟邛成共侯國廢祀絕，朕甚閔焉。其封共侯曾孫堅固為邛成侯。」至王莽乃絕。</p>
</div>
<!-- end .main --></div>
<!-- end #main --></div>
</div>
</body></html>