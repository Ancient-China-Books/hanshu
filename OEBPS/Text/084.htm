<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷八十四・翟方進傳第五十四</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷八十四・翟方進傳第五十四</h1>
<hr/>
<p id="p0"><a class="gg-link" href="#p0" onclick="return changeColor(this);"></a>翟方進字子威，汝南上蔡人也。家世微賤，至方進父翟公，好學，為郡文學。方進年十二三，失父孤學，給事太守府為小史，號遟頓不及事，<span class="style7">師古曰：「頓讀曰鈍。」</span>數為掾史所詈辱。方進自傷，迺從汝南蔡父相問己能所宜。<span class="style7">師古曰：「言從何術藝可以自達。」</span>蔡父大竒其形皃，謂曰：「小史有封侯骨，當以經術進，努力為諸生學問。」方進旣厭為小史，聞蔡父言，心喜，因病歸家，辭其後母，欲西至京師受經。母憐其幼，隨之長安，織屨以給方進讀，經博士受春秋。積十餘年，經學明習，徒衆日廣，諸儒稱之。以射策甲科為郎。二三歲，舉明經，遷議郎。</p>
<p id="p1"><a class="gg-link" href="#p1" onclick="return changeColor(this);"></a>是時宿儒有清河胡常，<span class="style7">師古曰：「宿，乆舊也。」</span>與方進同經。常為先進，名譽出方進下，<span class="style7">師古曰：「常宦學雖在前，而名譽不及方進。」</span>心害其能，論議不右方進。<span class="style7">師古曰：「毀短也。」</span>方進知之，候伺常大都授時，<span class="style7">師古曰：「都授，謂緫集諸生大講授也。」</span>遣門下諸生至常所問大義疑難，因記其說。如是者乆之，常知方進之宗讓己，<span class="style7">師古曰：「宗，尊也。」</span>內不自得，其後居士大夫之閒未甞不稱述方進，遂相親友。</p>
<p id="p2"><a class="gg-link" href="#p2" onclick="return changeColor(this);"></a>河平中，方進轉為博士。數年，遷朔方刺史，居官不煩苛，所察應條輙舉，甚有威名。再三奏事，<span class="style7">師古曰：「刺史歲盡輒奏事京師也。」</span>遷為丞相司直。從上甘泉，行馳道中，司隷校尉陳慶劾奏方進，沒入車馬。旣至甘泉宮，會殿中，慶與廷尉范延壽語，時慶有章劾，自道：「行事以贖論，<span class="style7">師古曰：「當祭泰畤時，行事有闕失，罪合贖。」</span>今尚書持我事來，當於此決。前我為尚書時，甞有所奏事，忽忘之，留月餘。」<span class="style7">師古曰：「言此者，兾尚書忘己之事不奏。」</span>方進於是舉劾慶曰：「案慶奉使刺舉大臣，故為尚書，知機事周密壹統，明主躬親不解。<span class="style7">師古曰：「解讀曰懈。」</span>慶有罪未伏誅，無恐懼心，豫自設不坐之比。<span class="style7">師古曰：「比，例也，音必寐反。」</span>又暴揚尚書事，言遟疾無所在，虧損聖德之聦明，奉詔不謹，皆不敬，<span class="style7">師古曰：「旣自云不坐，又言遟疾無所在，此之二條於法皆為不敬。」</span>臣謹以劾。」慶坐免官。</p>
<p id="p3"><a class="gg-link" href="#p3" onclick="return changeColor(this);"></a>會北地浩商為義渠長所捕，亡，<span class="style7">師古曰：「義渠，北地之縣也。商被縣長捕而逃亡。」</span>長取其母，與豭豬連繫都亭下。<span class="style7">師古曰：「以深辱之。豭，牡豕也，音家。」</span>商兄弟會賔客，自稱司隷掾、長安縣尉，殺義渠長妻子六人，亡。丞相、御史請遣掾史與司隷校尉、部刺史并力逐捕，察無狀者，<span class="style7">師古曰：「無狀，謂商及義渠長本狀之違曲也。」</span>奏可。司隷校尉涓勳奏言：「春秋之義，王人微者序乎諸侯之上，尊王命也。臣幸得奉使，以督察公卿以下為職，<span class="style7">師古曰：「督，視也。」</span>今丞相宣請遣掾史，以宰士督察天子奉使命大夫，<span class="style7">師古曰：「謂丞相掾史為宰士者，言其宰相之屬官，而位為士也。奉使命大夫，謂司隷也。」</span>甚誖逆順之理。<span class="style7">師古曰：「誖，乖也，音布內反。」</span>宣本不師受經術，因事以立姦威。案浩商所犯，一家之禍耳，而宣欲專權作威，乃害于國，不可之大者。<span class="style7">師古曰：「周書洪範云『臣之有作福作威，乃凶于乃國，害于厥躬』，故引之。」</span>願下中朝特進列侯、將軍以下，正國法度。」議者以為丞相掾不宜移書督趣司隷。<span class="style7">師古曰：「趣讀曰促。」</span>會浩商捕得伏誅，家屬徙合浦。</p>
<p id="p4"><a class="gg-link" href="#p4" onclick="return changeColor(this);"></a>故事，司隷校尉位在司直下，初除，謁兩府，<span class="style7">師古曰：「丞相及御史也。」</span>其有所會，居中二千石前，與司直並迎丞相、御史。初，方進新視事，而涓勳亦初拜為司隷，不肯謁丞相、御史大夫，後朝會相見，禮節又倨。<span class="style7">師古曰：「倨，傲也。」</span>方進陰察之，勳私過光祿勳辛慶忌，又出逢帝舅成都侯商道路，下車立，𩓣過迺就車。<span class="style7">師古曰：「𩓣，待也。」</span>於是方進舉奏其狀，因曰：「臣聞國家之興，尊尊而敬長，爵位上下之禮，王道綱紀。<span class="style7">師古曰：「言王道綱紀以尊卑上下之禮為大也。」</span>春秋之義，尊上公謂之宰，海內無不統焉。丞相進見聖主，御坐為起，在輿為下。<span class="style7">師古曰：「漢舊儀云皇帝見丞相起，謁者贊稱曰『皇帝為丞相起』。起立乃坐。皇帝在道，丞相迎謁，謁者贊稱曰『皇帝為丞相下輿』。立乃升車。」</span>羣臣宜皆承順聖化，以視四方。<span class="style7">師古曰：「視讀曰示。」</span>勳吏二千石，幸得奉使，不遵禮儀，輕謾宰相，賤易上卿，<span class="style7">師古曰：「謾讀與慢同。易音弋豉反。」</span>而又詘節失度，邪讇無常，<span class="style7">師古曰：「讇，古諂字也。私過辛慶忌，見王商而下車，是邪諂也。」</span>色厲內荏。<span class="style7">應劭曰：「荏，屈橈也。」師古曰：「論語稱孔子曰：『色厲而內荏，譬諸小人，其猶穿窬之盜也與！』言外色莊厲而內懷荏弱，故方進引以為言。」</span>墮國體，<span class="style7">師古曰：「墮，毀也，音火規反。」</span>亂朝廷之序，不宜處位。臣請下丞相免勳。」</p>
<p id="p5"><a class="gg-link" href="#p5" onclick="return changeColor(this);"></a>時大中大夫平當給事中，奏言「方進國之司直，不自敕正以先羣下，前親犯令行馳道中，司隷慶平心舉劾，方進不自責悔而內挾私恨，伺記慶之從容語言，<span class="style7">師古曰：「從音七容反。」</span>以詆欺成罪。<span class="style7">師古曰：「詆，毀也，音丁禮反。」</span>後丞相宣以一不道賊，<span class="style7">如淳曰：「律，殺不辜一家三人為不道。」</span>請遣掾督趣司隷校尉，司隷校尉勳自奏暴於朝廷，今方進復舉奏勳。議者以為方進不以道德輔正丞相，苟阿助大臣，欲必勝立威，<span class="style7">師古曰：「必勝，必取勝。」</span>宜抑絕其原。勳素行公直，姦人所惡，可少寬假，使遂其功名。」上以方進所舉應科，不得用逆詐廢正法，<span class="style7">師古曰：「逆詐者，謂以詐意逆猜人也。逆，迎也。論語曰子子不逆詐。」</span>遂貶勳為昌陵令。方進旬歲閒免兩司隷，<span class="style7">師古曰：「旬，遍也，滿也。旬歲猶言滿歲也，若十日之一周。」</span>朝廷由是憚之。丞相宣甚器重焉，常誡掾史：「謹事司直，翟君必在相位，不乆。」</p>
<p id="p6"><a class="gg-link" href="#p6" onclick="return changeColor(this);"></a>是時起昌陵，營作陵邑，貴戚近臣子弟賔客多辜榷為姦利者，<span class="style7">師古曰：「榷，專也。辜榷者，言己自專之，它人取者輒有辜罪。」</span>方進部掾史覆案，發大姦臧數千萬。上以為任公卿，<span class="style7">師古曰：「任，堪也。」</span>欲試以治民，徙方進為京兆尹，搏擊豪彊，京師畏之。時胡常為青州刺史，聞之，與方進書曰：「竊聞政令甚明，為京兆能，則恐有所不宜。」<span class="style7">師古曰：「言當犯迕貴戚而見毀。」</span>方進心知所謂，其後少弛威嚴。<span class="style7">師古曰：「弛，解也。」</span></p>
<p id="p7"><a class="gg-link" href="#p7" onclick="return changeColor(this);"></a>居官三歲，永始二年遷御史大夫。數月，會丞相薛宣坐廣漢盜賊羣起及太皇太后喪時三輔吏並徵發為姦，<span class="style7">師古曰：「並音步浪反。」</span>免為庶人。方進亦坐為京兆尹時奉喪事煩擾百姓，左遷執金吾。二十餘日，丞相官缺，羣臣多舉方進，上亦器其能，遂擢方進為丞相，封高陵侯，食邑千戶。身旣富貴，而後母尚在，方進內行脩飾，供養甚篤。<span class="style7">師古曰：「飾，謹也。篤，厚也。」</span>及後母終，旣葬三十六日，除服起視事，以為身備漢相，不敢踰國家之制。<span class="style7">師古曰：「漢制自文帝遺詔之後，國家遵以為常。大功十五日，小功十四日，緦麻七日。方進自以大臣，故云不敢踰制。」</span>為相公絜，請託不行郡國。<span class="style7">師古曰：「言不以私事託於四方郡國。」</span>持法刻深，舉奏牧守九卿，峻文深詆，<span class="style7">師古曰：「詆，毀也，音丁禮反。」</span>中傷者尤多。如陳咸、朱博、蕭育、逢信、孫閎之屬，皆京師世家，以材能少歷牧守列卿，知名當世，而方進特立後起，十餘年閒至宰相，據法以彈咸等，皆罷退之。</p>
<p id="p8"><a class="gg-link" href="#p8" onclick="return changeColor(this);"></a>初咸最先進，自元帝初為御史中丞顯名朝廷矣。成帝初即位，擢為部刺史，歷楚國、北海、東郡太守。陽朔中，京兆尹王章譏切大臣，而薦琅邪太守馮野王可代大將軍王鳳輔政，東郡太守陳咸可御史大夫。是時方進甫從博士為刺史云。<span class="style7">師古曰：「甫，始也。」</span>後方進為京兆尹，咸從南陽太守入為少府，與方進厚善。先是逢信已從高弟郡守歷京兆、太僕為衛尉矣，官簿皆在方進之右。<span class="style7">師古曰：「簿謂伐閱也。簿音主簿之簿。」</span>及御史大夫缺，三人皆名卿，俱在選中，而方進得之。會丞相宣有事與方進相連，上使五二千石雜問丞相、御史，<span class="style7">晉灼曰：「大臣獄重，故以秩二千石五人詰責之。」</span>咸詰責方進，兾得其處，方進心恨。初大將軍鳳奏除陳湯為中郎，與從事。<span class="style7">師古曰：「每有政事皆與謀之而行也。」</span>鳳薨後，從弟車騎將軍音代鳳輔政，亦厚湯。逢信、陳咸皆與湯善，湯數稱之於鳳、音所。久之，音薨，鳳弟成都侯商復為大司馬衞將軍輔政。商素憎陳湯，白其罪過，下有司案驗，遂免湯，徙敦煌。時方進新為丞相，陳咸內懼不安，迺令小冠杜子夏往觀其意，微自解說。<span class="style7">師古曰：「解說猶今言分疏。」</span>子夏旣過方進，揣知其指，<span class="style7">師古曰：「揣謂探求之，音初委反。」</span>不敢發言。居亡何，<span class="style7">師古曰：「無何猶言無幾，謂少時。」</span>方進奏咸與逢信「邪枉貪汙，營私多欲。皆知陳湯姦佞傾覆，利口不軌，而親交賂遺，以求薦舉。後為少府，數饋遺湯。信、咸幸得備九卿，不思盡忠正身，內自知行辟亡功效，<span class="style7">師古曰：「辟讀曰僻。」</span>而官媚邪臣，欲以徼幸，苟得亡恥。孔子曰：『鄙夫可與事君也與哉！』<span class="style7">師古曰：「論語載孔子之言也，謂鄙夫不可與事君也。與哉，與讀曰歟。」</span>咸、信之謂也。過惡暴見，不宜處位，臣請免以示天下。」奏可。</p>
<p id="p9"><a class="gg-link" href="#p9" onclick="return changeColor(this);"></a>後二歲餘，詔舉方正直言之士，紅陽侯立舉咸對策，拜為光祿大夫給事中。方進復奏：「咸前為九卿，坐為貪邪免，自知罪惡暴陳，依託紅陽侯立徼幸，有司莫敢舉奏。冒濁苟容，<span class="style7">師古曰：「冒，貪蔽也。」</span>不顧恥辱，不當蒙方正舉，備內朝臣。」并劾紅陽侯立選舉故不以實。有詔免咸，勿劾立。</p>
<p id="p10"><a class="gg-link" href="#p10" onclick="return changeColor(this);"></a>後數年，皇太后姊子侍中衞尉定陵侯淳于長有罪，上以太后故，免官勿治罪。有司奏請遣長就國，長以金錢與立，立上封事為長求留曰：「陛下旣託文以皇太后故，<span class="style7">蘇林曰：「託於詔文也。」</span>誠不可更有它計。」<span class="style7">師古曰：「言不宜遣長就國。」</span>後長陰事發，遂下獄。方進劾立「懷姦邪，亂朝政，欲傾誤要主上，狡猾不道，請下獄。」上曰：「紅陽侯，朕之舅，不忍致法，遣就國。」於是方進復奏立黨友曰：「立素行積為不善，衆人所共知。邪臣自結，附託為黨，庶幾立與政事，<span class="style7">師古曰：「與讀曰豫。」</span>欲獲其利。今立斥逐就國，所交結尤著者，不宜備大臣，為郡守。案後將軍朱博、鉅鹿太守孫閎、故光祿大夫陳咸與立交通厚善，相與為腹心，有背公死黨之信，<span class="style7">師古曰：「死黨，盡死力於朋黨也。」</span>欲相攀援，死而後已；<span class="style7">師古曰：「援，引也。已，止也。援音爰。」</span>皆內有不仁之性，而外有隽材，過絕人倫，勇猛果敢，處事不疑，所居皆尚殘賊酷虐，苛刻慘毒以立威，而亡纖介愛利之風。<span class="style7">師古曰：「愛利，謂仁愛而欲安利人也。」</span>天下所共知，愚者猶惑。孔子曰：『人而不仁如禮何！人而不仁如樂何！』<span class="style7">師古曰：「論語載孔子之言也。言用不仁之人，則禮樂廢壞。」</span>言不仁之人，亡所施用；不仁而多材，國之患也。此三人皆內懷姦猾，國之所患，而深相與結，信於貴戚姦臣，此國家大憂，大臣所宜沒身而爭也。<span class="style7">師古曰：「沒，盡也。」</span>昔季孫行父有言曰：『見有善於君者愛之，若孝子之養父母也；見不善者誅之，若鷹鸇之逐鳥爵也。』<span class="style7">師古曰：「事見左氏傳。行父，魯卿季文子也。鸇似鷂而小，今謂之鸇。鸇音之然反。」</span>翅翼雖傷，不避也。貴戚彊黨之衆誠難犯，犯之，衆敵並怨，善惡相冒。<span class="style7">師古曰：「冒，覆蔽也。」</span>臣幸得備宰相，不敢不盡死。請免博、閎、咸歸故郡，以銷姦雄之黨，絕羣邪之望。」奏可。咸旣廢錮，復徙故郡，以憂死。</p>
<p id="p11"><a class="gg-link" href="#p11" onclick="return changeColor(this);"></a>方進知能有餘，兼通文法吏事，以儒雅緣飭法律，號為通明相，天子甚器重之，奏事亡不當意，內求人主微指以固其位。初，定陵侯淳于長雖外戚，然以能謀議為九卿，新用事，方進獨與長交，稱薦之。及長坐大逆誅，諸所厚善皆坐長免，上以方進大臣，又素重之，為隱諱。方進內慙，上疏謝罪乞骸骨。上報曰：「定陵侯長已伏其辜，君雖交通，傳不云乎，朝過夕改，君子與之，<span class="style7">師古曰：「與，許也。」</span>君何疑焉？其專心壹意毋怠醫藥以自持。」方進迺起視事，條奏長所厚善京兆尹孫寶、右扶風蕭育，刺史二千石以上免二十餘人，其見任如此。</p>
<p id="p12"><a class="gg-link" href="#p12" onclick="return changeColor(this);"></a>方進雖受穀梁，然好左氏傳、天文星歷，其左氏則國師劉歆，星歷則長安令田終術師也。<span class="style7">如淳曰：「劉歆及田終術二人皆受學於方進。」</span>厚李尋，以為議曹。為相九歲，綏和二年春熒惑守心，尋奏記言：「應變之權，君侯所自明。往者數白，三光垂象，變動見端，<span class="style7">張晏曰：「九年之中而日三食，月朓側匿，星孛營室、東井，熒惑守心。」</span>山川水泉，反理視患，<span class="style7">張晏曰：「元延中，㟭山崩，壅江，江水不流。山地之鎮，宜固而崩。水逆流，反於常理，所以示人患也。」師古曰：「視讀曰示。」</span>民人訛謠，斥事感名。<span class="style7">如淳曰：「斥事，井水溢之事也。有言溢者，後果井溢。感名，『燕燕尾涏涏』是也。」</span>三者旣效，可為寒心。今提揚眉，矢貫中，<span class="style7">服虔曰：「提，攝提星也。揚眉，揚其芒角也。矢，枉矢也。」孟康曰：「綏和元年正月，枉矢從東南入北斗攝提與北斗杓建寅貫攝提中是也。」張晏曰：「矢一星。貫中者，謂正直弧中也。」</span>狼奮角，弓且張，<span class="style7">張晏曰：「狼，一星。奮角者，有芒角也。狼芒角則盜賊起。天弓九星不欲明，明猶張也，兵起之象。」</span>金歷庫，土逆度，<span class="style7">張晏曰：「庫二十星在軫南。金，太白也，歷武庫則兵起。土，鎮星也。逆度，逆行也。」</span>輔湛沒，火守舍，<span class="style7">張晏曰：「北斗第四星旁一小星曰輔，沈沒不見，則天下之兵銷。三十日為守舍，謂日月所經宿舍也。一曰火守舍，熒惑守心。」師古曰：「湛讀曰沈。」</span>萬歲之期，近慎朝暮。<span class="style7">師古曰：「萬歲之期，謂死也。慎朝暮者，言其事在朝夕。」</span>上無惻怛濟世之功，下無推讓避賢之效，欲當大位，為具臣以全身，<span class="style7">師古曰：「具謂，具位之臣，無功德也。」</span>難矣！大責日加，安得但保斥逐之勠？<span class="style7">師古曰：「言其事重，不但斥逐而已也。」</span>闔府三百餘人，<span class="style7">師古曰：「三百餘人，謂丞相之官屬也。」</span>唯君侯擇其中，與盡節轉凶。」</p>
<p id="p13"><a class="gg-link" href="#p13" onclick="return changeColor(this);"></a>方進憂之，不知所出。會郎賁麗善為星，<span class="style7">師古曰：「賁，姓也。麗，名也。賁音肥。」</span>言大臣宜當之，上迺召見方進。還歸，未及引決，上遂賜冊曰：「皇帝問丞相：君有孔子之慮，孟賁之勇，朕嘉與君同心一意，庶幾有成。惟君登位，於今十年，灾害並臻，民被飢餓，加以疾疫溺死，關門牡開，<span class="style7">張晏曰：「元延元年，章門、函谷門牡自亡。」</span>失國守備，盜賊黨輩。<span class="style7">師古曰：「黨衆多。」</span>吏民殘賊，毆殺良民，<span class="style7">師古曰：「毆，擊也，音一口反。」</span>斷獄歲歲多前。上書言事，交錯道路，懷姦朋黨，相為隱蔽，皆亡忠慮，羣下兇兇，更相嫉妬，<span class="style7">師古曰：「更音工衡反。」</span>其咎安在？觀君之治，無欲輔朕富民便安元元之念。閒者郡國穀雖頗孰，<span class="style7">師古曰：「閒謂近者以來也。」</span>百姓不足者尚衆，前去城郭，未能盡還，夙夜未甞忘焉。朕惟往時之用，與今一也，<span class="style7">師古曰：「謂財用也。」</span>百僚用度各有數。君不量多少，一聽羣下言，用度不足，奏請一切增賦，稅城郭堧及園田，過更，筭馬牛羊，<span class="style7">張晏曰：「一切，權時也。堧，城郭旁地。園田入多，益其稅也。百人為卒，取一人所贍常為之月用二千，使人直之，謂之過更。又牛馬羊頭數出稅，筭千輸二十也。」師古曰：「堧音人緣反，解在食貨志。」</span>增益鹽鐵，變更無常。朕旣不明，隨奏許可，後議者以為不便，制詔下君，君云賣酒醪。後請止，未盡月復奏議令賣酒醪。朕誠怪君，何持容容之計，<span class="style7">師古曰：「容容，隨衆上下也。」</span>無忠固意，將何以輔朕帥道羣下？而欲久蒙顯尊之位，<span class="style7">師古曰：「蒙，冒也。」</span>豈不難哉！傳曰：『高而不危，所以長守貴也。』<span class="style7">師古曰：「孝經之言也。」</span>欲退君位，尚未忍。君其孰念詳計，塞絕姦原，憂國如家，務便百姓以輔朕。朕旣已改，君其自思，強食慎職。使尚書令賜君上尊酒十石，養牛一，君審處焉。」<span class="style7">如淳曰：「漢儀注有天地大變，天下大過，皇帝使侍中持節乘四白馬，賜上尊酒十斛，牛一頭，策告殃咎。使者去半道，丞相即上病。使者還，未白事，尚書以丞相不起病聞。」</span></p>
<p id="p14"><a class="gg-link" href="#p14" onclick="return changeColor(this);"></a>方進即日自殺。上祕之，遣九卿冊贈以丞相高陵侯印綬，賜乘輿祕器，少府供張，柱檻皆衣素。<span class="style7">師古曰：「柱，屋柱也。檻，軒前闌版也。皆以白素衣之。」</span>天子親臨弔者數至，禮賜異於它相故事。<span class="style7">師古曰：「漢舊儀云丞相有疾，皇帝法駕親至問疾，從西門入。即薨，移居第中，車駕往弔，贈棺、棺斂具，賜錢、葬地。葬日，公卿已下會葬焉。」</span>謚曰恭侯。長子宣嗣。</p>
<p id="p15"><a class="gg-link" href="#p15" onclick="return changeColor(this);"></a>宣字大伯，亦明經篤行，君子人也。及方進在，為關都尉、南郡太守。<span class="style7">師古曰：「言方進未死之時宣已為此官。」</span></p>
<p id="p16"><a class="gg-link" href="#p16" onclick="return changeColor(this);"></a>少子曰義。義字文仲，少以父任為郎，稍遷諸曹，年二十出為南陽都尉。宛令劉立與曲陽侯為婚，又素著名州郡，輕義年少。義行太守事，行縣至宛，<span class="style7">師古曰：「行音下更反。其下並同。」</span>丞相史在傳舍。立持酒肴謁丞相史，對飲未訖，會義亦往，外吏白都尉方至，立語言自若。<span class="style7">師古曰：「自若，言如故。」</span>須臾義至，內謁徑入，<span class="style7">師古曰：「內謁，猶今之通名也。」</span>立迺走下。義旣還，大怒，陽以它事召立至，以主守盜十金，賊殺不辜，部掾夏恢等收縛立，傳送鄧獄。<span class="style7">師古曰：「部分其掾而遣之。鄧亦南陽之縣。」</span>恢亦以宛大縣，恐見篡奪，白義可因隨後行縣送鄧。<span class="style7">師古曰：「因太守行縣，以立自隨，即送鄧之獄。」</span>義曰：「欲令都尉自送，則如勿收邪！」<span class="style7">師古曰：「言若都尉自送至獄，不如本不收治。」</span>載環宛市迺送，<span class="style7">師古曰：「環，繞也，音下串反。」</span>吏民不敢動，威震南陽。</p>
<p id="p17"><a class="gg-link" href="#p17" onclick="return changeColor(this);"></a>立家輕騎馳從武關入語曲陽侯，曲陽侯白成帝，帝以問丞相。方進遣吏敕義出宛令。宛令已出，吏還白狀。方進曰：「小兒未知為吏也，其意以為入獄當輙死矣。」<span class="style7">師古曰：「謂其不知立有所恃挾以自免脫。」</span></p>
<p id="p18"><a class="gg-link" href="#p18" onclick="return changeColor(this);"></a>後義坐法免，起家而為弘農太守，遷河內太守，青州牧。所居著名，有父風烈。徙為東郡太守。</p>
<p id="p19"><a class="gg-link" href="#p19" onclick="return changeColor(this);"></a>數歲，平帝崩，王莽居攝，義心惡之，乃謂姊子上蔡陳豐曰：「新都侯攝天子位，號令天下，故擇宗室幼稚者以為孺子，依託周公輔成王之義，且以觀望，<span class="style7">師古曰：「言漸試天下人心。」</span>必代漢家，其漸可見。方今宗室衰弱，外無彊蕃，天下傾首服從，莫能亢扞國難。吾幸得備宰相子，身守大郡，父子受漢厚恩，義當為國討賊，以安社稷。欲舉兵西誅不當攝者，選宗室子孫輔而立之。設令時命不成，死國埋名，<span class="style7">師古曰：「埋名，謂身埋而名立。」</span>猶可以不慙於先帝。今欲發之，乃肯從我乎？」<span class="style7">師古曰：「乃，汝也。」</span>豐年十八，勇壯，許諾。</p>
<p id="p20"><a class="gg-link" href="#p20" onclick="return changeColor(this);"></a>義遂與東郡都尉劉宇、嚴鄉侯劉信、信弟武平侯劉璜結謀。及東郡王孫慶素有勇略，以明兵法，徵在京師，義迺詐移書以重罪傳逮慶。<span class="style7">師古曰：「追赴獄也。」</span>於是以九月都試日斬觀令，<span class="style7">如淳曰：「太守、都尉、令長、丞尉會都試，課殿最也。」文穎曰：「觀，縣名。」師古曰：「音工喚反。」</span>因勒其車騎材官士，募郡中勇敢，部署將帥。嚴鄉侯信者，東平王雲子也。雲誅死，信兄開明嗣為王，薨，無子，而信子匡復立為王，故義舉兵并東平，立信為天子。義自號大司馬柱天大將軍，以東平王傅蘇隆為丞相，中尉皐丹為御史大夫，移檄郡國，言莽鴆殺孝平皇帝，矯攝尊號，今天子已立，共行天罰。<span class="style7">師古曰：「共讀曰恭。」</span>郡國皆震，比至山陽，<span class="style7">師古曰：「比音必寐反。」</span>衆十餘萬。</p>
<p id="p21"><a class="gg-link" href="#p21" onclick="return changeColor(this);"></a>莽聞之，大懼，迺拜其黨親輕車將軍成武侯孫建為奮武將軍，光祿勳成都侯王邑為虎牙將軍，明義侯王駿為彊弩將軍，春王城門校尉王況為震威將軍，<span class="style7">師古曰：「春王，長安城東出北頭第一門也。本名宣平門，莽更改焉。」</span>宗伯忠孝侯劉宏為奮衝將軍，中少府建威侯王昌為中堅將軍，中郎將震羌侯竇兄為奮威將軍，<span class="style7">師古曰：「兄讀曰況。」</span>凡七人，自擇除關西人為校尉軍吏，將關東甲卒，發奔命以擊義焉。復以太僕武讓為積弩將軍屯函谷關，將作大匠蒙鄉侯逯並為橫壄將軍屯武關，<span class="style7">師古曰：「逯，姓也。並，名也。逯音祿，又音鹿。今東郡有逯姓，二音並行。書本逯字或作逮。今河朔有逮姓，自呼音徒戴反，其義兩通。」</span>羲和紅休侯劉歆為揚武將軍屯宛，太保後丞丞陽侯甄邯為大將軍屯霸上，<span class="style7">師古曰：「丞陽侯音烝。」</span>常鄉侯王惲為車騎將軍屯平樂館，騎都尉王晏為建威將軍屯城北，城門校尉趙恢為城門將軍，皆勒兵自備。</p>
<p id="p22"><a class="gg-link" href="#p22" onclick="return changeColor(this);"></a>莽日抱孺子會羣臣而稱曰：「昔成王幼，周公攝政，而管蔡挾祿父以畔，<span class="style7">師古曰：「祿父，紂子也。父讀曰甫。」</span>今翟義亦挾劉信而作亂。自古大聖猶懼此，況臣莽之斗筲！」<span class="style7">師古曰：「斗筲，自喻材器小也，解在公孫劉田傳。」</span>羣臣皆曰：「不遭此變，不章聖德。」莽於是依周書作大誥，<span class="style7">師古曰：「武王崩，周公相成王而三監、淮夷叛，周公作大誥。莽自比周公，故依放其事。」</span>曰：</p>
<p id="p23"><a class="gg-link" href="#p23" onclick="return changeColor(this);"></a>　　惟居攝二年十月甲子，攝皇帝若曰：大誥道諸侯王三公列侯于汝卿大夫元士御事。<span class="style7">應劭曰：「言以大道告於諸侯以下也。御事，主事也。」</span>不弔，天降喪于趙、傅、丁、董。<span class="style7">應劭曰：「趙飛燕、傅太后、丁太后、董賢也。」師古曰：「不弔，言不為天所弔閔。降，下也。」</span>洪惟我幼沖孺子，當承繼嗣無疆大歷服事，<span class="style7">師古曰：「洪，大也。惟，思也。沖，稚也。大思幼稚孺子，當承繼漢家無竟之歷，服行政事。」</span>予未遭其明悊能道民於安，況其能往知天命！<span class="style7">師古曰：「予，莽自稱也。言不遭遇明智之人以自輔佐，而道百姓於安，蓋為謙辭也。道讀曰導。」</span>熙！<span class="style7">師古曰：「熙，嘆辭。」</span>我念孺子，若涉淵水，予惟往求朕所濟度奔走，<span class="style7">師古曰：「言我當求所以濟度之，故奔走盡力，不憚勤勞。」</span>以傅近奉承高皇帝所受命，<span class="style7">師古曰：「傅讀曰附。近音其靳反。」</span>予豈敢自比於前人乎！<span class="style7">師古曰：「前人謂周公。」</span>天降威明，<span class="style7">師古曰：「威明猶言明威也。遺音弋季反。」</span>用寧帝室，遺我居攝寶龜。太皇太后以丹石之符，迺紹天明意，<span class="style7">師古曰：「紹，承也。」</span>詔予即命居攝踐祚，如周公故事。</p>
<p id="p24"><a class="gg-link" href="#p24" onclick="return changeColor(this);"></a>　　反虜故東郡太守翟義擅興師動衆，曰「有大難于西土，西土人亦不靖。」<span class="style7">師古曰：「曰者，述翟義之言云爾也。西土謂京師也，言在東郡之西也。」</span>於是動嚴鄉侯信，誕敢犯祖亂宗之序。<span class="style7">師古曰：「誕，大也。」</span>天降威遺我寶龜，固知我國有呰灾，使民不安，<span class="style7">師古曰：「呰，病也。言天所以降威遺龜者，知國有災病，義、信當反，天下不安之故也。呰讀與疵同。」</span>是天反復右我漢國也。<span class="style7">師古曰：「復音扶目反。右讀曰祐。」</span>粵其聞日，<span class="style7">孟康曰：「翟義反書上聞日也。」師古曰：「粵，發語辭也。」</span>宗室之儁有四百人，<span class="style7">孟康曰：「諸劉見在者。」</span>民獻儀九萬夫，<span class="style7">孟康曰：「民之表儀，謂賢者。」</span>予敬以終於此謀繼嗣圖功。<span class="style7">師古曰：「我用此宗室之俊及獻儀者共謀圖國事，終成其功。」</span>我有大事，休，予卜并吉，<span class="style7">師古曰：「大事，戎事也。言人謀旣從，卜又并吉，是為美也。」</span>故我出大將告郡太守諸侯相令長曰：「予得吉卜，予惟以汝于伐東郡嚴鄉逋播臣。」<span class="style7">師古曰：「逋，亡也。播，散也。」</span>尒國君或者無不反曰：「難大，民亦不靜，亦惟在帝宮諸侯宗室，於小子族父，敬不可征。」<span class="style7">師古曰：「言爾等國君或有言曰，禍難旣大，衆庶不安，又劉信國之宗室，於孺子為族父，當加禮敬，不可征討。」</span>帝不違卜，<span class="style7">師古曰：「卜旣得吉，天命不違。」</span>故予為沖人長思厥難曰：「烏虖！義、信所犯，誠動鰥寡，哀哉！」<span class="style7">師古曰：「無妻無夫之人亦同受其害，故可哀哉。」</span>予遭天役遺，大解難於予身，以為孺子，不身自卹。<span class="style7">師古曰：「言天以漢家役事遺我，而令身解其難，故我征伐以為孺子除亂，非自憂己身也。」</span></p>
<p id="p25"><a class="gg-link" href="#p25" onclick="return changeColor(this);"></a>　　予義彼國君泉陵侯上書曰：<span class="style7">應劭曰：「泉陵侯，劉慶也。上書令莽行天子事。」</span>「成王幼弱，周公踐天子位以治天下，六年，朝諸侯於明堂，制禮樂，班度量，<span class="style7">師古曰：「班謂布行也。」</span>而天下大服。太皇太后承順天心，成居攝之義。皇太子為孝平皇帝子，<span class="style7">師古曰：「皇太子即謂孺子。」</span>年在繈褓，宜且為子，知為人子道，令皇太后得加慈母恩。畜養成就，加元服，然後復子明辟。」<span class="style7">師古曰：「辟，君也。以明君之事還孺子。」</span></p>
<p id="p26"><a class="gg-link" href="#p26" onclick="return changeColor(this);"></a>　　熙！<span class="style7">師古曰：「重歎而言。」</span>為我孺子之故，予惟趙、傅、丁、董之亂，遏絕繼嗣，變剥適庶，危亂漢朝，以成三𨸷，<span class="style7">晉灼曰：「古厄字。」服虔曰：「厄，會也，謂三七二百一十歲。」師古曰：「適讀曰嫡。」</span>隊極厥命。<span class="style7">師古曰：「隊，隕也。極，盡也。」</span>烏虖！害其可不旅力同心戒之哉！<span class="style7">師古曰：「害讀曰曷。曷，何也。旅，陳也。」</span>予不敢僭上帝命。<span class="style7">師古曰：「僭，不信也。言順天命而征討。」</span>天休于安帝室，興我漢國，惟卜用克綏受茲命。<span class="style7">師古曰：「言天美於興復漢國，故我惟用卜吉，能安受此命。」</span>今天其相民，況亦惟卜用！<span class="style7">師古曰：「言天道當思助人，況更用卜，吉可知矣。」</span></p>
<p id="p27"><a class="gg-link" href="#p27" onclick="return changeColor(this);"></a>　　太皇太后肈有元城沙鹿之右，<span class="style7">張晏曰：「沙鹿在元城縣。春秋時沙鹿崩，王莽以為元后之祥，語在元后傳。」師古曰：「右讀曰祐。」</span>陰精女主聖明之祥，<span class="style7">李竒曰：「李親懷元后，夢月入懷，陰精女主之祥。」</span>配元生成，以興我天下之符，遂獲西王母之應，<span class="style7">孟康曰：「民傳祀西王母之應也。」</span>神靈之徵，<span class="style7">師古曰：「徵，證也。」</span>以祐我帝室，以安我大宗，以紹我後嗣，以繼我漢功。厥害適統不宗元緒者，辟不違親，辜不避戚。<span class="style7">師古曰：「其有害國之正統，不尊大緒者，當速加刑辟，不避親戚。適讀曰嫡。」</span>夫豈不愛？亦惟帝室。<span class="style7">師古曰：「非不愛此人，但為帝室不得止。」</span>是以廣立王侯，並建曾玄，俾屏我京師，<span class="style7">師古曰：「屏謂蔽捍其難也。」</span>綏撫宇內；傅徵儒生，講道于廷，論序乖繆，制禮作樂，同律度量，混壹風俗；<span class="style7">師古曰：「混亦同也，音胡本反。」</span>正天地之位，昭郊宗之禮，定五畤廟祧，咸秩亡文；<span class="style7">孟康曰：「諸廢祀無文籍皆祭之。」</span>建靈臺，立明堂，設辟雍，張太學，尊中宗、高宗之號。<span class="style7">服虔曰：「宣帝、元帝也。」</span>昔我高宗崇德建武，克綏西域，以受白虎威勝之瑞，<span class="style7">應劭曰：「元帝誅滅郅支單于，懷輯西域，時有獻白虎者，所以威遠勝猛也。」</span>天地判合，乾坤序德。<span class="style7">師古曰：「言元帝旣有威德，太后又兆符應，則是天地乾坤夫妻之義相配合也。判之言片也。」</span>太皇太后臨政，有龜龍麟鳳之應，五德嘉符，相因而備。河圖雒書遠自昆侖，出於重壄。<span class="style7">師古曰：「昆侖河所出，重野洛所出，皆有圖書，故本言之。壄，古野字。」</span>古讖著言，肆今享實。<span class="style7">師古曰：「肆，故也。言有其讖，故今當其實。」</span>此迺皇天上帝所以安我帝室，俾我成就洪烈也。<span class="style7">師古曰：「洪，大也。烈，業也。」</span>烏虖！天明威輔漢始而大大矣。<span class="style7">師古曰：「言因此難更以強大。」</span>爾有惟舊人泉陵侯之言，爾不克遠省，爾豈知太皇太后若此勤哉！<span class="style7">師古曰：「言爾當思乆舊之人泉陵侯所言，爾不克遠省識古事，豈知太后之勤乎？」</span></p>
<p id="p28"><a class="gg-link" href="#p28" onclick="return changeColor(this);"></a>　　天毖勞我成功所，<span class="style7">孟康曰：「天慎勞我國家成功之所在。」</span>予不敢不極卒安皇帝之所圖事。<span class="style7">師古曰：「卒，終也。言我不敢不終祖宗之業，安帝室所謀之事。」</span>肆予告我諸侯王公列侯卿大夫元士御事：<span class="style7">師古曰：「肆，陳也，陳其理而告之。」</span>天輔誠辭，<span class="style7">師古曰：「言有至誠之辭則為天所輔。」</span>天其累我以民，予害敢不於祖宗安人圖功所終？<span class="style7">師古曰：「累，託也。言天以百姓託我，我曷敢不謀終祖宗安人之功也。累音力瑞反。害讀曰曷。下皆類此。」</span>天亦惟勞我民，若有疾，予害敢不於祖宗所受休輔？<span class="style7">師古曰：「言天欲撫勞我衆，衆若有疾苦，我曷敢不順祖宗之意，休息而輔助之。勞，來到反。」</span>予聞孝子善繼人之意，忠臣善成人之事。予思若考作室，厥子堂而構之；<span class="style7">師古曰：「父有作室之意，則子當築堂而構棼橑以成之。」</span>厥父菑，厥子播而穫之。<span class="style7">師古曰：「父菑耕其田，子當布種而收穫之。反土為菑。一曰田一歲曰菑。」</span>予害敢不於身撫祖宗之所受大命？<span class="style7">師古曰：「作室農人猶不棄其本業，我於今日不得有避而不征討叛逆也。」</span>若祖宗迺有效湯武伐厥子，民長其勸弗救。<span class="style7">師古曰：「譬有人來伐其子，而長養彼心，反勸助之，弗救其子者，正以子惡故也。言湯武疾惡，其心亦然，今所征討不得避親，當以公義。」</span>烏虖肆哉！<span class="style7">師古曰：「肆，陳也，勸令陳力。」</span>諸侯王公列侯卿大夫元士御事，其勉助國道明！<span class="style7">師古曰：「道，由也。言當由於明智之事，以助國也。」</span>亦惟宗室之俊，民之表儀，迪知上帝命。<span class="style7">師古曰：「迪亦道也，言當遵道而知天命。」</span>粵天輔誠，爾不得易定！<span class="style7">師古曰：「粵，辭也。天道輔誠，爾不得改易天之定命。」</span>況今天降定于漢國，惟大囏人翟義、劉信大逆，欲相伐于厥室，豈亦知命之不易乎？<span class="style7">師古曰：「言義、信不知天命不可改易，乃大為艱難以干國紀，是自相謀誅伐其室也。囏，古艱字。」</span>予永念曰天惟喪翟義、劉信，若嗇夫，予害敢不終予畮？<span class="style7">師古曰：「嗇夫治田，志除草穢。天之欲喪義、信，事亦如之。我當順天以終竟田畮之事。」</span>天亦惟休于祖宗，予害其極卜，害敢不于從？<span class="style7">師古曰：「言天美祖宗之事，我何其極卜法，敢不往從，言必從也。」</span>率寧人有旨疆土，況今卜并吉！<span class="style7">師古曰：「言循祖宗之業，務在安人而美疆土，況今卜并吉乎！言不可不從也。」</span>故予大以爾東征，命不僭差，<span class="style7">師古曰：「言必信之矣。」</span>卜陳惟若此。<span class="style7">師古曰：「卜兆陳列惟如此。」</span></p>
<p id="p29"><a class="gg-link" href="#p29" onclick="return changeColor(this);"></a>迺遣大夫桓譚等班行諭告當反位孺子之意。還，封譚為明告里附城。<span class="style7">師古曰：「明告者，以其出使能明告諭於外也。附城，云如古附庸也。」</span></p>
<p id="p30"><a class="gg-link" href="#p30" onclick="return changeColor(this);"></a>諸將東至陳留菑，<span class="style7">孟康曰：「菑，故戴國，在梁，後屬陳留，今曰考城。」</span>與義會戰，破之，斬劉璜首。莽大喜，復下詔曰：「太皇太后遭家不造，國統三絕，<span class="style7">師古曰：「謂成帝、哀帝、平帝皆無子矣。」</span>絕輒復續，恩莫厚焉，信莫立焉。孝平皇帝短命蚤崩，<span class="style7">師古曰：「蚤，古早字。」</span>幼嗣孺沖，詔予居攝。予承明詔，奉社稷之任，持大宗之重，養六尺之託，受天下之寄，戰戰兢兢，不敢安息。伏念太皇太后惟經蓺分析，<span class="style7">師古曰：「惟，思也。」</span>王道離散，漢家制作之業獨未成就，故博徵儒士，大興典制，備物致用，立功成器，以為天下利。王道粲然，基業旣著，千載之廢，百世之遺，於今迺成，道德庶幾於唐虞，功烈比齊於殷周。<span class="style7">師古曰：「烈，業也。」</span>今翟義、劉信等謀反大逆，流言惑衆，欲以篡位，賊害我孺子，罪深於管蔡，惡甚於禽獸。信父故東平王雲，不孝不謹，親毒殺其父思王，名曰鉅鼠，<span class="style7">師古曰：「鉅，大也。莽誣雲呼其父曰鉅鼠也。」</span>後雲竟坐大逆誅死。義父故丞相方進，險詖陰賊，<span class="style7">師古曰：「詖，佞也，音彼義反。」</span>兄宣靜言令色，外巧內嫉，<span class="style7">師古曰：「靜，安也。令，善也。言其陽為安靜之言，外有善色，而實嫉害也。」</span>所殺鄉邑汝南者數十人。今積惡二家，迷惑相得，此時命當殄，天所滅也。義始發兵，上書言宇、信等與東平相輔謀反，<span class="style7">師古曰：「輔者，東平王相之名也。」</span>執捕械繫，欲以威民，先自相被以反逆大惡，<span class="style7">師古曰：「被，加也，音皮義反。」</span>轉相捕械，此其破殄之明證也。已捕斬斷信二子糓鄉侯章、德廣侯鮪，義母練、兄宣、親屬二十四人皆磔暴于長安都巿四通之衢。當其斬時，觀者重疊，<span class="style7">師古曰：「言人多而聚積。」</span>天氣和清，可謂當矣。命遣大將軍共行皇天之罰，<span class="style7">師古曰：「共讀曰恭。」</span>討海內之讎，功效著焉，予甚嘉之。司馬法不云乎？『賞不踰時。』欲民速覩為善之利也。今先封車騎都尉孫賢等五十五人皆為列侯，戶邑之數別下。遣使者持黃金印、赤韍縌、朱輪車，即軍中拜授。」<span class="style7">服虔曰：「縌即今之綬也。」師古曰：「韍，所以繫印也。縌者，系也，謂逆受之也。即，就也。韍音弗。縌音逆。」</span>因大赦天下。</p>
<p id="p31"><a class="gg-link" href="#p31" onclick="return changeColor(this);"></a>於是吏士精銳遂攻圍義於圉城，破之，義與劉信弃軍庸亡。<span class="style7">孟康曰：「謂挺身逃亡，如奴庸也。」</span>至固始界中捕得義，尸磔陳都巿。卒不得信。</p>
<p id="p32"><a class="gg-link" href="#p32" onclick="return changeColor(this);"></a>初，三輔聞翟義起，自茂陵以西至汧二十三縣盜賊並發，趙明、霍鴻等自稱將軍，攻燒官寺，殺右輔都尉及斄令，<span class="style7">師古曰：「斄讀曰邰。」</span>劫略吏民，衆十餘萬，火見未央宮前殿。莽晝夜抱孺子禱宗廟。復拜衞尉王級為虎賁將軍，大鴻臚望鄉侯閻遷為折衝將軍，與甄邯、王晏西擊趙明等。正月，虎牙將軍王邑等自關東還，便引兵西。彊弩將軍王駿以無功免，揚武將軍劉歆歸故官。復以邑弟侍中王竒為揚武將軍，城門將軍趙恢為彊弩將軍，中郎將李棽為厭難將軍，<span class="style7">師古曰：「棽音所林反。」</span>復將兵西。二月，明等殄滅，諸縣悉平，還師振旅。莽乃置酒白虎殿，勞饗將帥，大封拜。先是益州蠻夷及金城塞外羌反畔，時州郡擊破之。莽迺并錄，以小大為差，封侯伯子男凡三百九十五人，曰「皆以奮怒，東指西擊，羌寇蠻盜，反虜逆賊，不得旋踵，應時殄滅，天下咸服」之功封云。莽於是自謂大得天人之助，至其年十二月，遂即真矣。</p>
<p id="p33"><a class="gg-link" href="#p33" onclick="return changeColor(this);"></a>初，義所收宛令劉立聞義舉兵，上書願備軍吏為國討賊，內報私怨。莽擢立為陳留太守，封明德侯。</p>
<p id="p34"><a class="gg-link" href="#p34" onclick="return changeColor(this);"></a>始，義兄宣居長安，先義未發，家數有怪，<span class="style7">師古曰：「言義未發兵之前。」</span>夜聞哭聲，聽之不知所在。宣敎授諸生滿堂，有狗從外入，齧其中庭群鴈數十，比驚救之，<span class="style7">師古曰：「比音必寐反。」</span>已皆斷頭。狗走出門，求不知處。宣大惡之，謂後母曰：「東郡太守文仲素俶儻，<span class="style7">師古曰：「俶音土歷反。」</span>今數有惡怪，恐有妄為而大禍至也。大夫人可歸，為弃去宣家者以避害。」<span class="style7">師古曰：「言歸其本族，自絕於翟氏。」</span>母不肯去，後數月敗。</p>
<p id="p35"><a class="gg-link" href="#p35" onclick="return changeColor(this);"></a>莽盡壞義第宅，汙池之。<span class="style7">師古曰：「汙，停水也，音烏。」</span>發父方進及先祖冢在汝南者，燒其棺柩，夷滅三族，誅及種嗣，至皆同坑，以棘五毒并葬之。<span class="style7">如淳曰：「野葛、狼毒之屬也。」</span>而下詔曰：「蓋聞古者伐不敬，取其䲔鯢築武軍，封以為大戮，於是乎有京觀以懲淫慝。<span class="style7">師古曰：「此左傳載楚莊王之辭也。䲔鯢，大魚為害者也。以此比敵人之勇桀者。京，高丘也。觀謂如闕形也。懲，創乂也。慝，惡也。䲔，古鯨字，音其京反。鯢音五奚反。觀音工喚反。」</span>迺者反虜劉信、翟義誖逆作亂于東，而芒竹羣盜趙明、霍鴻造逆西土，<span class="style7">師古曰：「芒竹在盩厔南界，芒水之曲而多竹林也，即今司竹園是其地矣。芒音亡。」</span>遣武將征討，咸伏其辜。惟信、義等始發自濮陽，結姦無鹽，殄滅於圉。趙明依阻槐里環隄，<span class="style7">師古曰：「槐里縣界其中有環曲之隄，而明依之以自固也。」</span>霍鴻負倚盩厔芒竹，<span class="style7">師古曰：「負，恃也。倚音於綺反。」</span>咸用破碎，亡有餘類。其取反虜逆賊之䲔鯢，聚之通路之旁，濮陽、無鹽、圉、槐里、盩厔凡五所，各方六丈，高六尺，築為武軍，封以為大戮，薦樹之棘。<span class="style7">師古曰：「薦讀曰荐。荐，重也，聚也。」</span>建表木，<span class="style7">師古曰：「表者，所以標明也。」</span>高丈六尺。書曰『反虜逆賊䲔鯢』，在所長吏常以秋循行，<span class="style7">師古曰：「行音下更反。」</span>勿令壞敗，以懲淫慝焉。」</p>
<p id="p36"><a class="gg-link" href="#p36" onclick="return changeColor(this);"></a>初，汝南舊有鴻隙大陂，郡以為饒，<span class="style7">師古曰：「鴻隙，陂名，藉其溉灌及魚鼈萑蒲之利，以多財用。」</span>成帝時，關東數水，陂溢為害。方進為相，與御史大夫孔光共遣掾行視，<span class="style7">師古曰：「行音下更反。」</span>以為決去陂水，其地肥美，省隄防費而無水憂，遂奏罷之。及翟氏滅，鄉里歸惡，言方進請陂下良田不得而奏罷陂云。王莽時常枯旱，郡中追怨方進，童謠曰：「壞陂誰？翟子威。飯我豆食羹芋魁。<span class="style7">師古曰：「言田無溉灌，不生秔稻，又無黍稷，但有豆及芋也。豆食者，豆為飯也。羹芋魁者，以芋根為羹也。飯音扶晚反。食音飤。」</span>反乎覆，陂當復。<span class="style7">師古曰：「事之反覆無常，言禍兮福所倚。」</span>誰云者？兩黃鵠。」<span class="style7">師古曰：「託言有神來告之。」</span></p>
<p id="p37"><a class="gg-link" href="#p37" onclick="return changeColor(this);"></a>司徒掾班彪曰：「丞相方進以孤童攜老母，羈旅入京師，身為儒宗，致位宰相，盛矣。當莽之起，蓋乘天威，雖有賁育，奚益於敵？<span class="style7">師古曰：「賁謂孟賁，育謂夏育，皆古之勇士。言得之無益，不能敵莽也。賁音奔。」</span>義不量力，懷忠憤發，以隕其宗，悲夫！」</p>
</div>
<!-- end .main --></div>
<!-- end #main --></div>
</div>
</body></html>