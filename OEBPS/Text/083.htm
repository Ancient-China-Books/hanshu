<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-漢書-卷八十三‧薛宣朱博傳第五十三</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷八十三・薛宣朱博傳第五十三</h1>
<hr/>
<p id="online_toc_0"><a class="gg-link" href="#online_toc_0"></a>薛宣字贛君，東海郯人也。<span class="style7">師古曰：「贛音貢。郯音談。」</span>少為廷尉書佐都舩獄史。後以大司農斗食屬察廉，補不其丞。<span class="style7">師古曰：「斗食者，祿少，一歲不滿百石，計日以斗為數也。不其，縣名也。其音基。」</span>琅邪太守趙貢行縣，<span class="style7">師古曰：「行音下更反。其下亦同。」</span>見宣，甚說其能。<span class="style7">師古曰：「說讀曰悅。」</span>從宣歷行屬縣，<span class="style7">師古曰：「以宣自從也。」</span>還至府，令妻子與相見，戒曰：「贛君至丞相，我兩子亦中丞相史。」察宣廉，遷樂浪都尉丞。<span class="style7">師古曰：「趙貢察舉宣，故得遷也。樂音洛。浪音郎。」</span>幽州刺史舉茂材，為宛句令。<span class="style7">師古曰：「樂浪屬幽州。故為刺史所舉也。宛音於元反。句音劬。」</span>大將軍王鳳聞其能，薦宣為長安令，治果有名，以明習文法詔補御史中丞。</p>
<p id="online_toc_1"><a class="gg-link" href="#online_toc_1"></a>是時，成帝初即位，宣為中丞，執法殿中，外緫部刺史，上疏曰：「陛下至德仁厚，哀閔元元，躬有日仄之勞，而亡佚豫之樂，<span class="style7">師古曰：「周書亡逸之篇稱文王之德曰『至于日中仄，弗皇暇食』，宣引此言也。仄，古側字也。佚與逸同。」</span>允執聖道，刑罰惟中，<span class="style7">師古曰：「允，信也。中音竹仲反。」</span>然而嘉氣尚凝，陰陽不和，<span class="style7">師古曰：「凝謂不通也。」</span>是臣下未稱，而聖化獨有不洽者也。臣竊伏思其一端，殆吏多苛政，政敎煩碎，大率咎在部刺史，或不循守條職，<span class="style7">師古曰：「刺史所察，本有六條，今則踰越故事，信意舉劾，妄為苛刻也。六條解在百官公卿表。」</span>舉錯各以其意，多與郡縣事，<span class="style7">師古曰：「錯，置也，音千故反。與讀曰豫。豫，干也。」</span>至開私門，聽讒佞，以求吏民過失，譴呵及細微，責義不量力。<span class="style7">師古曰：「言求備於人。」</span>郡縣相迫促，亦內相刻，流至衆庶。是故鄉黨闕於嘉賔之懽，九族忘其親親之恩，飲食周急之厚彌衰，送往勞來之禮不行。<span class="style7">師古曰：「勞音郎到反。來音郎代反。」</span>夫人道不通，則陰陽否鬲，<span class="style7">師古曰：「否，閉也，音皮鄙反。鬲與隔同。」</span>和氣不興，未必不由此也。詩云：『民之失德，乾餱以愆。』<span class="style7">師古曰：「小雅伐木之詩也。餱，食也，解在元紀。餱音侯。」</span>鄙語曰：『苛政不親，煩苦傷恩。』方刺史奏事時，宜明申敕，<span class="style7">師古曰：「申，束也，謂約束也。」</span>使昭然知本朝之要務。臣愚不知治道唯明主察焉。」上嘉納之。</p>
<p id="online_toc_2"><a class="gg-link" href="#online_toc_2"></a>宣數言政事便宜，舉奏部刺史郡國二千石，所貶退稱進，白黑分明，<span class="style7">師古曰：「稱，舉也。白黑猶言清濁也。」</span>繇是知名。<span class="style7">師古曰：「繇讀與由同。」</span>出為臨淮太守，政敎大行。會陳留郡有大賊廢亂，<span class="style7">師古曰：「廢亂者，政敎不行也。」</span>上徙宣為陳留太守，盜賊禁止，吏民敬其威信。入守左馮翊，滿歲稱職為真。</p>
<p id="online_toc_3"><a class="gg-link" href="#online_toc_3"></a>始高陵令楊湛、櫟陽令謝游皆貪猾不遜，持郡短長，前二千石數案不能竟。<span class="style7">師古曰：「雖每案驗之，不能窮竟其事。」</span>及宣視事，詣府謁，宣設酒飯與相對，接待甚備。已而陰求其罪臧，具得所受取。宣察湛有改節敬宣之效，迺手自牒書，<span class="style7">師古曰：「牒書謂書於簡牒也。」</span>條其姦臧，封與湛曰：「吏民條言君如牒，或議以為疑於主守盜。<span class="style7">孟康曰：「法有主守盜，斷官錢自入己也。」</span>馮翊敬重令，又念十金法重，<span class="style7">師古曰：「依當時律條，臧直十金，則至重罪。」</span>不忍相暴章。故密以手書相曉，欲君自圖進退，可復伸眉於後。<span class="style7">師古曰：「伸眉，言無憂也。且令自去職不廢，其後更為官。」</span>即無其事，復封還記，得為君分明之。」<span class="style7">師古曰：「記謂所與湛書也。分明謂考問使知清白也。宣恐其距諱，即欲驗治之。」</span>湛自知罪臧皆應記，<span class="style7">師古曰：「與宣書記相當。」</span>而宣辭語溫潤，無傷害意。湛即時解印綬付吏，為記謝宣，終無怨言。而櫟陽令游自以大儒有名，輕宣。宣獨移書顯責之曰：「告櫟陽令：吏民言令治行煩苛，適罰作使千人以上；<span class="style7">師古曰：「適讀曰謫。」</span>賊取錢財數十萬，給為非法；<span class="style7">師古曰：「言斂取錢財，以供給興造非法之用。」</span>賣買聽任富吏，賈數不可知。<span class="style7">師古曰：「賈讀曰價。」</span>證驗以明白，欲遣吏考案，恐負舉者，恥辱儒士，<span class="style7">師古曰：「游本因薦舉得官，而身又是儒者，故云然。」</span>故使掾平鐫令。<span class="style7">如淳曰：「平鐫，激切使之自知過也。」晉灼曰：「王常為光武鐫說其將帥。此為徐以微言鐫鑿遣之也。」師古曰：「平，掾之名。鐫謂琢鑿也。鐫音子全反。」</span>孔子曰：『陳力就列，不能者止。』<span class="style7">師古曰：「論語載孔子之答冉有、季路之言也。列，次也。言自審己之力用而就官次，不能則退。」</span>令詳思之，方調守。」<span class="style7">師古曰：「言欲選人且代游守令職。」</span>游得檄，亦解印綬去。</p>
<p id="online_toc_4"><a class="gg-link" href="#online_toc_4"></a>又頻陽縣北當上郡、西河，為數郡湊，多盜賊。其令平陵薛恭本縣孝者，功次稍遷，未甞治民，職不辦。而粟邑縣小，辟在山中，<span class="style7">師古曰：「辟讀曰僻。」</span>民謹樸易治。令鉅鹿尹賞乆郡用事吏，為樓煩長，舉茂材，遷在粟。宣即以令奏賞與恭換縣。<span class="style7">師古曰：「時令條有材不稱職得改之。」</span>二人視事數月，而兩縣皆治。宣因移書勞免之曰：「昔孟公綽優於趙魏而不宜滕薛，<span class="style7">師古曰：「孟公綽，魯大夫也。論語云『孔子曰：孟公綽為趙魏老則優，不可以為滕薛大夫。』言器能各有所施也。趙魏，晉之卿族。老謂家之長相也。滕薛，小國諸侯也。」</span>故或以德顯，或以功舉，『君子之道，焉可憮也！』<span class="style7">蘇林曰：「憮，同也，兼也。」晉灼曰：「憮音誣。」師古曰：「論語載子夏之言。謂行業不同，所守各異，唯聖人為能體備之。」</span>屬縣各有賢君，馮翊垂拱蒙成。<span class="style7">師古曰：「自言端拱無為而受縣之成功。」</span>願勉所職，卒功業。」<span class="style7">師古曰：「卒，終也。」</span></p>
<p id="online_toc_5"><a class="gg-link" href="#online_toc_5"></a>宣得郡中吏民罪名，輙召告其縣長吏，使自行罰。曉曰：「府所以不自發舉者，不欲代縣治，奪賢令長名也。」長吏莫不喜懼，免冠謝宣歸恩受戒者。</p>
<p id="online_toc_6"><a class="gg-link" href="#online_toc_6"></a>宣為吏賞罰明，用法平而必行，所居皆有條敎可紀，多仁恕愛利。<span class="style7">師古曰：「愛人而安利也。」</span>池陽令舉廉吏獄掾王立，府未及召，聞立受囚家錢。宣責讓縣，縣案驗獄掾，迺其妻獨受繫者錢萬六千，受之再宿，獄掾實不知。掾慙恐，自殺。宣聞之，移書池陽曰：「縣所舉廉吏獄掾王立，家私受賕，而立不知，殺身以自明。立誠廉士，甚可閔惜！其以府決曹掾書立之柩，以顯其魂。<span class="style7">師古曰：「以此職追贈。」</span>府掾史素與立相知者，皆予送葬。」</p>
<p id="online_toc_7"><a class="gg-link" href="#online_toc_7"></a>及日至休吏，<span class="style7">師古曰：「冬夏至之日不省官事，故休吏。」</span>賊曹掾張扶獨不肯休，坐曹治事。宣出敎曰：「蓋禮貴和，人道尚通。日至，吏以令休，所繇來乆。<span class="style7">師古曰：「繇讀與由同。由，從也。」</span>曹雖有公職事，家亦望私恩意。掾宜從衆，歸對妻子，設酒肴，請鄰里，壹关相樂，<span class="style7">應劭曰：「以壺矢相樂也。」晉灼曰：「書篆形『壹关』字象壺矢，因曰壺矢。此說非也。」師古曰：「晉說是也。壹笑，謂一為歡笑耳。关，古笑字也。」</span>斯亦可矣！」扶慙愧。官屬善之。</p>
<p id="online_toc_8"><a class="gg-link" href="#online_toc_8"></a>宣為人好威儀，進止雍容，甚可觀也。性密靜有思，<span class="style7">師古曰：「有智思也，音先寺反。」</span>思省吏職，<span class="style7">師古曰：「省，視也。」</span>求其便安。下至財用筆研，皆為設方略，利用而省費。<span class="style7">師古曰：「利，便也。省，減也。便於用而減於費也。省音所領反。」</span>吏民稱之，郡中清靜。遷為少府，共張職辦。<span class="style7">師古曰：「共讀曰供，音居用反。張音竹亮反。」</span></p>
<p id="online_toc_9"><a class="gg-link" href="#online_toc_9"></a>月餘，御史大夫于永卒，谷永上疏曰：「帝王之德莫大於知人，知人則百僚任職，天工不曠。<span class="style7">師古曰：「工，官也。曠，空也。」</span>故皐陶曰：『知人則哲，能官人。』<span class="style7">師古曰：「虞書皐陶謨之辭也。哲，智也。無所不知，故能官人也。」</span>御史大夫內承本朝之風化，外佐丞相統理天下，任重職大，非庸材所能堪。今當選於群卿，以充其缺。得其人則萬姓欣喜，百僚說服；<span class="style7">師古曰：「說讀曰悅。」</span>不得其人則大職墮斁，<span class="style7">師古曰：「墮，毀也。斁，壞也。墮音火規反。斁音丁固反。」</span>王功不興。虞帝之明，在茲壹舉，可不致詳！竊見少府宣，材茂行絜，達於從政，前為御史中丞，執憲轂下，<span class="style7">師古曰：「言在天子輦轂之下。」</span>不吐剛茹柔，<span class="style7">師古曰：「大雅烝民之詩云『惟仲山甫，剛亦不吐，柔亦不茹』，言其平正也。茹，食也，音人庶反。」</span>舉錯時當；<span class="style7">師古曰：「言其合時而當理也。當音丁浪反。」</span>出守臨淮、陳留，二郡稱治；為左馮翊，崇敎養善，威德並行，衆職脩理，姦軌絕息，辭訟者歷年不至丞相府，赦後餘盜賊什分三輔之一。<span class="style7">文穎曰：「減三輔之賊什九也。」</span>功效卓爾，自左內史初置以來未甞有也。<span class="style7">師古曰：「馮翊本左內史之地，故云然。」</span>孔子曰：『如有所譽，其有所試。』<span class="style7">師古曰：「論語載孔子之言也。所以言譽人者，必當試之以事。」</span>宣考績功課，簡在兩府，<span class="style7">師古曰：「簡，大也，一曰明也。兩府，丞相、御史府也。」</span>不敢過稱以奸欺誣之辠。<span class="style7">師古曰：「過稱，謂踰其實而妄稱譽之也。奸，犯也，音干。」</span>臣聞賢材莫大於治人，宣已有效。其法律任廷尉有餘，經術文雅足以謀王體，斷國論；身兼數器，有『退食自公』之節。<span class="style7">師古曰：「自，從也。召南羔羊之時，美在位皆節儉正直。其詩曰：『退食自公，委蛇委蛇。』言卿大夫履行清絜，減退膳食，率從公道也。」</span>宣無私黨游說之助，臣恐陛下忽於羔羊之詩，舍公實之臣，任華虛之譽，是用越職，陳宣行能，唯陛下留神考察。」上然之，遂以宣為御史大夫。</p>
<p id="online_toc_10"><a class="gg-link" href="#online_toc_10"></a>數月，代張禹為丞相，封高陽侯，食邑千戶。宣除趙貢兩子為史。貢者，趙廣漢之兄子也，為吏亦有能名。宣為相，府辭訟例不滿萬錢不為移書，後皆遵用薛侯故事。然官屬譏其煩碎無大體，不稱賢也。時天子好儒雅，宣經術又淺，上亦輕焉。</p>
<p id="online_toc_11"><a class="gg-link" href="#online_toc_11"></a>乆之，廣漢郡盜賊群起，丞相御史遣掾史逐捕不能克。上迺拜河東都尉趙護為廣漢太守，以軍法從事。數月，斬其渠帥鄭躬，<span class="style7">師古曰：「渠，大也。」</span>降者數千人，迺平。會邛成太后崩，喪事倉卒，吏賦斂以趨辦。<span class="style7">師古曰：「邛成太后，宣帝王皇后也。趨讀曰趣。言苟取辦。」</span>其後上聞之，以過丞相御史，遂冊免宣曰：「君為丞相，出入六年，忠孝之行，率先百僚，朕無聞焉。<span class="style7">師古曰：「不聞其有此行也。」</span>朕旣不明，變異數見，歲比不登，<span class="style7">師古曰：「比，頻也。登，成也。年穀不成。」</span>倉廩空虛，百姓飢饉，流離道路，疾疫死者以萬數，人至相食，盜賊並興，群職曠廢，是朕之不德而股肱不良也。迺者廣漢羣盜橫恣，殘賊吏民，朕惻然傷之，數以問君，君對輒不如其實。西州鬲絕，幾不為郡。<span class="style7">師古曰：「鬲與隔同。幾音鉅依反。」</span>三輔賦斂無度，酷吏並緣為姦，<span class="style7">師古曰：「並音步浪反。」</span>侵擾百姓，詔君案驗，復無欲得事實之意。九卿以下，咸承風指，同時陷于謾欺之辜，咎繇君焉！<span class="style7">師古曰：「謾，誑也，音慢，又音莫干反。繇讀與由同。」</span>有司法君領職解嫚，<span class="style7">師古曰：「法謂據法以劾也。解讀曰懈。嫚與慢同。」</span>開謾欺之路，傷薄風化，無以帥示四方。不忍致君于理，其上丞相高陽侯印綬，罷歸。」</p>
<p id="online_toc_12"><a class="gg-link" href="#online_toc_12"></a>初，宣為丞相，而翟方進為司直。宣知方進名儒，有宰相器，深結厚焉。後方進竟代為丞相，思宣舊恩，宣免後二歲，薦宣明習文法，練國制度，<span class="style7">師古曰：「練猶熟也。言其詳熟。」</span>前所坐過薄，可復進用。上徵宣，復爵高陽侯，加寵特進，位次師安昌侯，給事中，視尚書事。宣復尊重。任政數年，後坐善定陵侯淳于長罷就第。</p>
<p id="online_toc_13"><a class="gg-link" href="#online_toc_13"></a>初，宣有兩弟，明、脩。明至南陽太守。脩歷郡守、京兆尹、少府，善交接，得州里之稱。後母常從脩居官。宣為丞相時，脩為臨菑令，宣迎後母，脩不遣。後母病死，脩去官持服。宣謂脩三年服少能行之者，兄弟相駮不可，<span class="style7">師古曰：「駮者，執意不同，猶如色之間雜。」</span>脩遂竟服，繇是兄弟不和。<span class="style7">師古曰：「繇讀與由同。」</span></p>
<p id="online_toc_14"><a class="gg-link" href="#online_toc_14"></a>乆之，哀帝初即位，博士申咸給事中，亦東海人也，毀宣不供養行喪服，薄於骨肉，前以不忠孝免，不宜復列封侯在朝省。宣子況為右曹侍郎，數聞其語，賕客楊明，欲令創咸面目，<span class="style7">師古曰：「創謂傷之也，音初良反。其下並同。」</span>使不居位。會司隷缺，況恐咸為之，遂令明遮斫咸宮門外，斷鼻脣，身八創。</p>
<p id="online_toc_15"><a class="gg-link" href="#online_toc_15"></a>事下有司，御史中丞衆等奏：「況朝臣，父故宰相，再封列侯，不相敕丞化，而骨肉相疑，疑咸受脩言以謗毀宣。咸所言皆宣行迹，衆人所共見，公家所宜聞。況知咸給事中，恐為司隷舉奏宣，而公令明等迫切宮闕，要遮創戮近臣於大道人衆中，欲以鬲塞聦明，杜絕論議之端。<span class="style7">師古曰：「鬲與隔同。杜，塞也。」</span>桀黠無所畏忌，萬衆讙譁，流聞四方，不與凡民忿怒爭鬬者同。臣聞敬近臣，為近主也。禮，下公門，式路馬，<span class="style7">師古曰：「過公門則下車，見路馬則撫式，蓋崇敬也。式，車前橫木。」</span>君畜產且猶敬之。春秋之義，意惡功遂，不免於誅，<span class="style7">師古曰：「遂，成也。言舉意不善，雖有成功猶加誅。」</span>上浸之源不可長也。<span class="style7">師古曰：「浸，近也。言傷戮大臣，有所逼近也。浸字或作侵。侵，犯也，其義兩通。長音竹兩反。」</span>況首為惡，明手傷，<span class="style7">孟康曰：「手傷人為功，使人行傷人者為意。」</span>功意俱惡，皆大不敬。明當以重論，及況皆弃市。」廷尉直以為「律曰『鬬以刃傷人，完為城旦，其賊加罪一等，與謀者同罪。』詔書無以詆欺成罪。<span class="style7">師古曰：「詆，毀也，音丁禮反。」</span>傳曰：『遇人不以義而見疻者，與痏人之罪鈞，惡不直也。』<span class="style7">應劭曰：「以杖手敺擊人，剥其皮膚，腫起青黑而無創瘢者，律謂疻痏。遇人不以義為不直，雖見敺與敺人罪同也。」師古曰：「疻音侈。痏音鮪。」</span>咸厚善脩，而數稱宣惡，流聞不誼，不可謂直。<span class="style7">師古曰：「言咸為修而毀宣，是不誼而不直。」</span>況以故傷咸，計謀已定，後聞置司隷，因前謀而趣明，<span class="style7">師古曰：「趣讀曰促。」</span>非以恐咸為司隷故造謀也。本爭私變，雖於掖門外傷咸道中，與凡民爭鬬無異。殺人者死，傷人者刑，古今之通道，三代所不易也。孔子曰：『必也正名。』名不正，則至於刑罰不中；刑罰不中，而民無所錯手足。<span class="style7">師古曰：「論語載孔子之言也。錯，置也，音千故反。」</span>今以況為首惡，明手傷為大不敬，公私無差。春秋之義，原心定罪。<span class="style7">師古曰：「原謂尋其本也。」</span>原況以父見謗發忿怒，無它大惡。加詆欺，輯小過成大辟，<span class="style7">師古曰：「輯與集同。集，合也。」</span>陷死刑，違明詔，恐非法意，不可施行。聖王不以怒增刑。明當以賊傷人不直，<span class="style7">師古曰：「以其受賕也。」</span>況與謀者皆爵減完為城旦。」<span class="style7">師古曰：「以其身有爵級，故得減罪而為完也。況身及同謀之人，皆從此科。」</span>上以問公卿議臣。丞相孔光、大司空師丹以中丞議是，自將軍以下至博士議郎皆是廷尉。況竟減罪一等，徙敦煌。宣坐免為庶人，歸故郡，卒於家。</p>
<p id="online_toc_16"><a class="gg-link" href="#online_toc_16"></a>宣子惠亦至二千石。始惠為彭城令，宣從臨淮遷至陳留，過其縣，橋梁郵亭不脩。<span class="style7">師古曰：「郵，行書之舍，亦如今之驛及行道館舍也，音尤。」</span>宣心知惠不能，留彭城數日，案行舍中，處置什器，<span class="style7">師古曰：「處，安也。什器，為生之具也，解在平紀。」</span>觀視園菜，終不問惠以吏事。惠自知治縣不稱宣意，遣門下掾送宣至陳留，令掾進見，自從其所問宣不敎戒惠吏職之意。<span class="style7">師古曰：「若自出其意，不云惠使之言。」</span>宣笑曰：「吏道以法令為師，可問而知。及能與不能，自有資材，何可學也？」衆人傳稱，以宣言為然。</p>
<p id="online_toc_17"><a class="gg-link" href="#online_toc_17"></a>初，宣後封為侯時，妻死，而敬武長公主寡居，上令宣尚焉。及宣免歸故郡，公主留京師。後宣卒，主上書願還宣葬延陵，奏可。況私從敦煌歸長安，會赦，因留與主私亂。哀帝外家丁、傅貴，主附事之，而疏王氏。元始中，莽自尊為安漢公，主又出言非莽。而況與呂寬相善，及寬事覺時，莽并治況，發揚其罪，使使者以太皇太后詔賜主藥。主怒曰：「劉氏孤弱，王氏擅朝，排擠宗室，<span class="style7">師古曰：「擠，墜也，音子詣反。」</span>且嫂何與取妹披抉其閨門而殺之？」<span class="style7">師古曰：「敬武公主，宣帝女也，故謂元后為嫂。披，發也。抉，挑也。與讀曰豫。豫，干也。言此事不干於嫂也。抉音一穴反。挑音它凋反。」</span>使者迫守主，<span class="style7">師古曰：「守而逼之。」</span>遂飲藥死。況梟首於市。白太后云主暴病薨。太后欲臨其喪，莽固爭，乃止。</p>
<p id="online_toc_18"><a class="gg-link" href="#online_toc_18"></a>朱博字子元，杜陵人也。家貧，少時給事縣為亭長，好客少年，捕搏敢行。<span class="style7">師古曰：「好賔客及少年而追捕擊搏無所避也。」</span>稍遷為功曹，伉俠好交，<span class="style7">師古曰：「伉，健也，音口浪反。」</span>隨從士大夫，不避風雨。是時，前將軍望之子蕭育、御史大夫萬年子陳咸以公卿子著材知名，博皆友之矣。時諸陵縣屬太常，博以太常掾察廉，補安陵丞。後去官入京兆，歷曹史列掾，出為督郵書掾，所部職辦，郡中稱之。</p>
<p id="online_toc_19"><a class="gg-link" href="#online_toc_19"></a>而陳咸為御史中丞，坐漏泄省中語下獄。博去吏，間步至廷尉下，<span class="style7">師古曰：「去吏，自解職也。間步，謂步行而伺間隙以去。」</span>候伺咸事。咸掠治困篤，博詐得為醫入獄，得見咸，具知其所坐罪。博出獄，又變姓名，為咸驗治數百，<span class="style7">師古曰：「謂被掠笞也。」</span>卒免咸死罪。咸得論出，而博以此顯名，為郡功曹。</p>
<p id="online_toc_20"><a class="gg-link" href="#online_toc_20"></a>乆之，成帝即位，大將軍王鳳秉政，奏請陳咸為長史。咸薦蕭育、朱博除莫府屬，鳳甚竒之，舉博櫟陽令，徙雲陽、平陵三縣，以高弟入為長安令。京師治理，遷兾州刺史。</p>
<p id="online_toc_21"><a class="gg-link" href="#online_toc_21"></a>博本武吏，不更文法，<span class="style7">師古曰：「更，歷也，音工衡反。」</span>及為刺史行部，<span class="style7">師古曰：「行音下更反。」</span>吏民數百人遮道自言，官寺盡滿。從事白請且留此縣錄見諸自言者，事畢迺發，欲以觀試博。博心知之，告外趣駕。<span class="style7">師古曰：「趣讀曰促。」</span>旣白駕辦，博出就車見自言者，使從事明敕告吏民：「欲言縣丞尉者，刺史不察黃綬，<span class="style7">師古曰：「丞尉職卑皆黃綬。」</span>各自詣郡。欲言二千石墨綬長吏者，行部還詣治所。<span class="style7">師古曰：「治所，刺史所止理事處。」</span>其民為吏所冤，及言盜賊辭訟事，各使屬其部從事。」<span class="style7">師古曰：「屬，委也，音之欲反。」</span>博駐車決遣，四五百人皆罷去，如神。吏民大驚，不意博應事變迺至於此。後博徐問，果老從事敎民聚會。博殺此吏，州郡畏博威嚴。徙為并州刺史，護漕都尉，遷琅邪太守。</p>
<p id="online_toc_22"><a class="gg-link" href="#online_toc_22"></a>齊郡舒緩養名，<span class="style7">師古曰：「言齊人之俗，其性遟緩，多自高大以養名聲。」</span>博新視事，右曹掾史皆移病卧。<span class="style7">師古曰：「右曹，上曹也。移病，謂移書言病也，一曰以病而移居也。」</span>博問其故，對言「惶恐！<span class="style7">師古曰：「言懼新太守之威。」</span>故事二千石新到，輒遣吏存問致意，迺敢起就職。」博奮髯抵几曰：<span class="style7">師古曰：「髯，頰毛也。抵，擊也，音紙。」</span>「觀齊兒欲以此為俗邪！」迺召見諸曹史書佐及縣大吏，選視其可用者，出敎置之。<span class="style7">師古曰：「皆新補置，以代移病者。」</span>皆斥罷諸病吏，白巾走出府門。郡中大驚。頃之，門下掾贛遂耆老大儒，敎授數百人，拜起舒遟。博出敎主簿：<span class="style7">師古曰：「以此敎告主簿。」</span>「贛老生不習吏禮，主簿且敎拜起，閑習迺止。」又敕功曹：「官屬多襃衣大袑，<span class="style7">師古曰：「袑音紹，謂大袴也。」</span>不中節度，自今掾史衣皆令去地三寸。」博尤不愛諸生，所至郡輙罷去議曹，曰：「豈可復置謀曹邪！」文學儒吏時有奏記稱說云云，博見謂曰：「如太守漢吏，奉三尺律令以從事耳，亡奈生所言聖人道何也！<span class="style7">師古曰：「言不能用。」</span>且持此道歸，堯舜君出，為陳說之。」其折逆人如此。視事數年，大改其俗，掾史禮節如楚、趙吏。</p>
<p id="online_toc_23"><a class="gg-link" href="#online_toc_23"></a>博治郡，常令屬縣各用其豪桀以為大吏，文武從宜。<span class="style7">師古曰：「各因其材而任之。」</span>縣有劇賊及它非常，博輒移書以詭責之。其盡力有效，必加厚賞；懷詐不稱，<span class="style7">師古曰：「稱，副也。」</span>誅罰輒行。以是豪強慹服。<span class="style7">師古曰：「慹音之涉反。」</span>姑幕縣有群輩八人報仇廷中，皆不得。<span class="style7">師古曰：「於縣廷之中報仇殺人，而其賊亡，捕不得也。」</span>長吏自繫書言府，賊曹掾史自白請至姑幕。事留不出。功曹諸掾即皆自白，復不出。於是府丞詣閤，博迺見丞掾曰：「以為縣自有長吏，府未甞與也，丞掾謂府當與之邪？」<span class="style7">師古曰：「與讀皆曰豫。」</span>閤下書佐入，博口占檄文曰：<span class="style7">師古曰：「隱度其言口授之。占音之贍反。」</span>「府告姑幕令丞：言賊發不得，有書。<span class="style7">師古曰：「言已得縣之文書如此。」</span>檄到，令丞就職，游徼王卿力有餘，如律令！」<span class="style7">師古曰：「游徼職主捕盜賊，故云如律令。」</span>王卿得敕惶怖，親屬失色，晝夜馳騖，十餘日閒捕得五人。博復移書曰：「王卿憂公甚效！檄到，齎伐閱詣府。<span class="style7">師古曰：「伐，功勞也。閱，所經歷也。」</span>部掾以下亦可用，<span class="style7">師古曰：「部掾，所部之掾也。」</span>漸盡其餘矣。」其操持下，皆此類也。</p>
<p id="online_toc_24"><a class="gg-link" href="#online_toc_24"></a>以高弟入守左馮翊，滿歲為真。其治左馮翊，文理聦明殊不及薛宣，而多武譎，網絡張設，少愛利，敢誅殺。<span class="style7">師古曰：「言少仁愛而不能便利於人。」</span>然亦縱舍，時有大貸，<span class="style7">師古曰：「縱，放也。舍，置也。貸謂寬假於下也，音吐戴反。」</span>下吏以此為盡力。</p>
<p id="online_toc_25"><a class="gg-link" href="#online_toc_25"></a>長陵大姓尚方禁<span class="style7">師古曰：「姓尚方，名禁。」</span>少時甞盜人妻，見斫，創著其頰。府功曹受賂，白除禁調守尉。博聞知，以它事召見，視其面，果有瘢。<span class="style7">師古曰：「瘢，創痕也，音盤。痕音胡恩反。」</span>博辟左右問禁：<span class="style7">師古曰：「辟讀曰闢。」</span>「是何等創也？」禁自知情得，<span class="style7">師古曰：「言其得被斫之情狀。」</span>叩頭服狀。博咲曰：「丈夫固時有是。<span class="style7">師古曰：「言情欲之事，人所不免。」</span>馮翊欲洒卿恥，抆拭用禁，<span class="style7">師古曰：「抆拭，摩也。洒音先禮反。抆音文粉反。」</span>能自效不？」禁且喜且懼，對曰：「必死！」<span class="style7">師古曰：「言盡死力也。」</span>博因敕禁：「毋得泄語，有便宜，輒記言。」<span class="style7">師古曰：「不令泄抆拭之言，而外有便宜之事，為書記以言於博。」</span>因親信之以為耳目。禁晨夜發起部中盜賊及它伏姦，有功效。博擢禁連守縣令。乆之，召見功曹，閉閤數責以禁等事，與筆札使自記，「積受取一錢以上，無得有所匿。<span class="style7">師古曰：「積累前後受取之事。」</span>欺謾半言，<span class="style7">師古曰：「謾，誑也，音慢，又音莫連反。」</span>斷頭矣！」功曹惶怖，具自疏姦臧，大小不敢隱。博知其對以實，迺令就席，受敕自改而已。投刀使削所記，遣出就職。功曹後常戰栗，不敢蹉跌，<span class="style7">師古曰：「蹉音千何反。跌音徒結反。」</span>博遂成就之。<span class="style7">師古曰：「言進達也。」</span></p>
<p id="online_toc_26"><a class="gg-link" href="#online_toc_26"></a>遷為大司農。歲餘，坐小法，左遷犍為太守。先是南蠻若兒數為寇盜，<span class="style7">師古曰：「若兒，其豪長之名。」</span>博厚結其昆弟，使為反閒，<span class="style7">師古曰：「閒音居莧反。」</span>襲殺之，郡中清。</p>
<p id="online_toc_27"><a class="gg-link" href="#online_toc_27"></a>徙為山陽太守，病免官。復徵為光祿大夫，遷廷尉，職典決疑，當讞平天下獄。博恐為官屬所誣，視事，召見正監典法掾史，謂曰：「廷尉本起於武吏，不通法律，幸有衆賢，亦何憂！然廷尉治郡斷獄以來且二十年，亦獨耳剽日乆，<span class="style7">師古曰：「剽，劫也，猶言行聽也。剽音頻妙反。」</span>三尺律令，人事出其中。<span class="style7">師古曰：「言可以人情知之。」</span>掾史試與正監共撰前世決事吏議難知者數十事，持以問廷尉，得為諸君覆意之。」<span class="style7">如淳曰：「但欲用意覆之，不近法律事故也。」師古曰：「覆音芳目反。」</span>正監以為博苟強，意未必能然，即共條白焉。博皆召掾史，並坐而問，為平處其輕重，十中八九。<span class="style7">師古曰：「中音竹仲反。」</span>官屬咸服博之疏略，材過人也。每遷徙易官，所到輙出竒譎如此，以明示下為不可欺者。</p>
<p id="online_toc_28"><a class="gg-link" href="#online_toc_28"></a>乆之，遷後將軍，與紅陽侯立相善。立有罪就國，有司奏立黨友，博坐免。後歲餘，哀帝即位，以博名臣，召見，起家復為光祿大夫，遷為京兆尹，數月超為大司空。</p>
<p id="online_toc_29"><a class="gg-link" href="#online_toc_29"></a>初，漢興襲秦官，置丞相、御史大夫、太尉。至武帝罷太尉，始置大司馬以冠將軍之號，非有印綬官屬也。及成帝時，何武為九卿，建言「古者民樸事約，<span class="style7">師古曰：「立此議而奏之也。約，少也。」</span>國之輔佐必得賢聖，然猶則天三光，備三公官，各有分職。<span class="style7">師古曰：「則，法也。三光，日、月、星也。分音扶問反。」</span>今末俗之弊，政事煩多，宰相之材不能及古，而丞相獨兼三公之事，所以乆廢而不治也。宜建三公官，定卿大夫之任，分職授政，以考功效。」其後上以問師安昌侯張禹，禹以為然。時曲陽侯王根為大司馬票騎將軍，而何武為御史大夫。於是上賜曲陽侯根大司馬印綬，置官屬，罷票騎將軍官，以御史大夫何武為大司空，封列侯，皆增奉如丞相，<span class="style7">師古曰：「奉音扶用反。」</span>以備三公官焉。議者多以為古今異制，漢自天下之號下至佐史皆不同於古，而獨改三公，職事難分明，無益於治亂。是時御史府吏舍百餘區井水皆竭；又其府中列栢樹，常有野烏數千棲宿其上，晨去暮來，號曰「朝夕烏」，烏去不來者數月，長老異之。<span class="style7">師古曰：「史言此者，著御史大夫之職當休廢也。」</span>後二歲餘，朱博為大司空，奏言「帝王之道不必相襲，各繇時務。<span class="style7">師古曰：「繇讀與由同。」</span>高皇帝以聖德受命，建立鴻業，置御史大夫，位次丞相，典正法度，以職相參，緫領百官，上下相監臨，歷載二百年，天下安寕。今更為大司空，與丞相同位，未獲嘉祐。故事，選郡國守相高第為中二千石，選中二千石為御史大夫，任職者為丞相，位次有序，所以尊聖德，重國相也。今中二千石未更御史大夫而為丞相，<span class="style7">師古曰：「更，經也，音工衡反。」</span>權輕，非所以重國政也。臣愚以為大司空官可罷，復置御史大夫，遵奉舊制。臣願盡力，以御史大夫為百僚率。」哀帝從之，迺更拜博為御史大夫。會大司馬喜免，以陽安侯丁明為大司馬衛將軍，置官屬，大司馬冠號如故事。後四歲，哀帝遂改丞相為大司徒，復置大司空、大司馬焉。</p>
<p id="online_toc_30"><a class="gg-link" href="#online_toc_30"></a>初，何武為大司空，又與丞相方進共奏言：「古選諸侯賢者以為州伯，書曰『咨十有二牧』，<span class="style7">師古曰：「虞書舜典之辭也。」</span>所以廣聦明，燭幽隱也。今部刺史居牧伯之位，秉一州之統，選弟大吏，所薦位高至九卿，所惡立退，任重職大。春秋之義，用貴治賤，不以卑臨尊。刺史位下大夫，而臨二千石，輕重不相準，失位次之序。臣請罷刺史，更置州牧，以應古制。」奏可。及博奏復御史大夫官，又奏言：「漢家至德溥大，<span class="style7">師古曰：「溥與普同。」</span>宇內萬里，立置郡縣。部刺史奉使典州，督察郡國吏民安寧，故事居部九歲舉為守相，其有異材功效著者輒登擢，秩卑而賞厚，咸勸功樂進。<span class="style7">師古曰：「勸功，自勸勉而立功也。」</span>前丞相方進奏罷刺史，更置州牧，秩真二千石，位次九卿。九卿缺，以高弟補，其中材則苟自守而已，恐功效陵夷，<span class="style7">師古曰：「陵夷，漸廢替。」</span>姦軌不禁。臣請罷州牧，置刺史如故。」奏可。</p>
<p id="online_toc_31"><a class="gg-link" href="#online_toc_31"></a>博為人廉儉，不好酒色游宴。自微賤至富貴，食不重味，案上不過三桮。夜寑早起，妻希見其面。有一女，無男。然好樂士大夫，為郡守九卿，賔客滿門，欲仕宦者薦舉之，欲報仇怨者解劔以帶之。其趨事待士如是，博以此自立，然終用敗。</p>
<p id="online_toc_32"><a class="gg-link" href="#online_toc_32"></a>初，哀帝祖母定陶太后欲求稱尊號，太后從弟高武侯傅喜為大司馬，與丞相孔光、大司空師丹共持正議。孔鄉侯傅晏亦太后從弟，讇諛欲順指，會博新徵用為京兆尹，與交結，謀成尊號，以廣孝道。繇是師丹先免，<span class="style7">師古曰：「繇讀與由同。」</span>博代為大司空，數燕見奏封事，言「丞相光志在自守，不能憂國；大司馬喜至尊至親，阿黨大臣，無益政治。」上遂罷喜遣就國，免光為庶人，以博代光為丞相，封陽鄉侯，食邑二千戶。博上書讓曰：「故事封丞相不滿千戶，而獨臣過制，誠慙懼，願還千戶。」上許焉。傅太后怨傅喜不已，使孔鄉侯晏風丞相，<span class="style7">師古曰：「風讀曰諷。」</span>令奏免喜侯。博受詔，與御史大夫趙玄議，玄言「事已前決，得無不宜？」<span class="style7">師古曰：「得無猶言無乃也。」</span>博曰：「已許孔鄉侯有指。匹夫相要，尚相得死，何況至尊？博唯有死耳！」玄即許可。博惡獨斥奏喜，以故大司空汜鄉侯何武前亦坐過免就國，<span class="style7">師古曰：「汜音凡。」</span>事與喜相似，即并奏：「喜、武前在位，皆無益於治，雖已退免，爵土之封非所當得也。請皆免為庶人。」上知傅太后素常怨喜，疑博、玄承指，即召玄詣尚書問狀。玄辭服，有詔左將軍彭宣與中朝者雜問。宣等劾奏：「博宰相，玄上卿，晏以外親封位特進，股肱大臣，上所信任，不思竭誠奉公，務廣恩化，為百寮先，皆知喜、武前已蒙恩詔決，事更三赦，<span class="style7">師古曰：「詔已罷官，事又經三赦也。更音工衡反。」</span>博執左道，虧損上恩，以結信貴戚，背君鄉臣，<span class="style7">師古曰：「鄉讀曰嚮。」</span>傾亂政治，姦人之雄，附下罔上，為臣不忠不道；玄知博所言非法，枉義附從，大不敬；晏與博議免喜，失禮不敬。臣請詔謁者召博、玄、晏詣廷尉詔獄。」制曰：「將軍、中二千石、二千石、諸大夫、博士、議郎議。」右將軍蟜望等四十四人，<span class="style7">師古曰：「蟜音矯。」</span>以為「如宣等言，可許。」諫大夫龔勝等十四人以為「春秋之義，姦以事君，常刑不舍。<span class="style7">師古曰：「舍，置也。」</span>魯大夫叔孫僑如欲顓公室，譖其族兄季孫行父於晉，晉執囚行父以亂魯國，春秋重而書之。<span class="style7">師古曰：「僑如，叔孫宣伯也。行父，季文子也。宣伯通於成公之母穆姜，欲去季孟而取其室，使告晉曰：『魯之有季孟，猶晉之有欒范也，政令於是乎成。今其謀曰晉政多門，不可從也。若欲得志於魯，請止行父而殺之。不然，歸必畔矣。』晉人執文子于苕丘。事在成十六年。」</span>今晏放命圮族，干亂朝政，要大臣以罔上，本造計謀，職為亂階，<span class="style7">師古曰：「此引詩小雅巧言之章也。職，主也。階者，基之漸也。」</span>宜與博、玄同罪，罪皆不道。」上減玄死罪三等，削晏戶四分之一，假謁者節召丞相詣廷尉詔獄。博自殺，國除。</p>
<p id="online_toc_33"><a class="gg-link" href="#online_toc_33"></a>初博以御史為丞相，封陽鄉侯，玄以少府為御史大夫，並拜於前殿，延登受策，有音如鍾聲。語在五行志。</p>
<p id="online_toc_34"><a class="gg-link" href="#online_toc_34"></a>贊曰：薛宣、朱博皆起佐史，歷位以登宰相。宣所在而治，為世吏師，及居大位，以苛察失名，<span class="style7">師古曰：「苛，細也。」</span>器誠有極也。博馳騁進取，不師道德，已亡可言，<span class="style7">師古曰：「言其事行不足可道也。」</span>又見孝成之世委任大臣，假借用權。<span class="style7">鄧展曰：「假音休假。借音以物借人。」</span>世主已更，好惡異前，<span class="style7">師古曰：「更，改也。」</span>復附丁、傅，稱順孔鄉。<span class="style7">師古曰：「稱，副也。副其所求而順其意也。稱音尺孕反。」</span>事發見詰，遂陷誣罔，辭窮情得，仰藥飲鴆。<span class="style7">師古曰：「仰藥謂仰頭而飲藥也。」</span>孔子曰：「乆矣哉，由之行詐也！」博亦然哉！<span class="style7">師古曰：「論語云子疾病，子路欲使門人為臣。子曰：『乆矣哉，由之行詐也！無臣而為有臣，吾誰欺？欺天乎？』故贊引之。」</span></p>

</div>
<!-- end .main --></div>
<!-- end #main --></div>
</div>
</body></html>