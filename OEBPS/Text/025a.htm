<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷二十五上・郊祀志第五上</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature"><h1>卷二十五上・郊祀志第五上</h1>
<hr/>
<p id="p0"><a class="gg-link" href="#p0" onclick="return changeColor(this);"></a>洪範八政，三曰祀。<span class="style7">師古曰：「祀謂祭祀也。」</span>祀者，所以昭孝事祖，通神明也。旁及四夷，莫不修之；下至禽獸，豺獺有祭。<span class="style7">師古曰：「禮記月令：『季秋之月，豺祭獸。』『孟春之月，獺祭魚。』豺，摯搏之獸，形似狗。獺，水居而食魚。祭者，謂殺之而布列，以祭其先也。豺音仕皆反。獺音吐曷反。」</span>是以聖王為之典禮。民之精爽不貳，齊肅聦明者，神或降之，<span class="style7">師古曰：「爽，明也。齊讀曰齋。齋肅，莊敬也。」</span>在男曰覡，在女曰巫，<span class="style7">師古曰：「巫覡亦通稱耳。覡音下狄反。」</span>使制神之處位，為之牲器。使先聖之後，能知山川，敬於禮儀，明神之事者，以為祝；能知四時犧牲，壇場上下，氏姓所出者，以為宗。<span class="style7">應劭曰：「上下，謂天地之屬神也。氏姓，王族之別也。宗，大宗也。」臣瓚曰：「宗，宗伯也。」師古曰：「二說皆非也。祝謂主祭之贊詞者。積土為壇，平地為場。氏姓，謂神本所出，及見所當為主者也。宗，宗人，主神之列位尊卑者也。春秋左氏傳曰『虢公使祝應宗區享神』也，又云『祝宗用馬于四墉』，並非宗伯及大宗也。」</span>故有神民之官，各司其序，不相亂也。民神異業，敬而不黷，<span class="style7">師古曰：「黷，汙渫也。黷音讀。」</span>故神降之嘉生，<span class="style7">應劭曰：「嘉穀也。」師古曰：「嘉生，謂衆瑞。」</span>民以物序，<span class="style7">孟康曰：「各有分敘也。」</span>災禍不至，所求不匱。<span class="style7">師古曰：「匱，乏也。」</span></p>
<p id="p1"><a class="gg-link" href="#p1" onclick="return changeColor(this);"></a>及少昊之衰，九黎亂德，<span class="style7">孟康曰：「少昊時諸侯作亂者也。」韋昭曰：「黎氏九人也。」</span>民神雜擾，不可放物。<span class="style7">師古曰：「放，依也。物，事也。放音甫往反。」</span>家為巫史，享祀無度，民黷齊明而神弗蠲。<span class="style7">師古曰：「齊讀曰齋。蠲，絜也。」</span>嘉生不降，禍災荐臻，莫盡其氣。<span class="style7">師古曰：「言不究其性命也。」</span>顓頊受之，迺命南正重司天以屬神，命火正黎司地以屬民，<span class="style7">應劭曰：「黎，陰官也。火數二，二，地數也，故火正司地以屬萬民。」師古曰：「屬，委也，以其事委之也。屬音之欲反。」</span>使復舊常，亡相侵黷。</p>
<p id="p2"><a class="gg-link" href="#p2" onclick="return changeColor(this);"></a>自共工氏霸九州，其子曰句龍，能平水土，死為社祠。<span class="style7">師古曰：「共工氏在太昊、炎帝之間。無祿而王，故謂之霸。句讀曰鉤。」</span>有烈山氏王天下，其子曰柱，能殖百穀，死為稷祠。<span class="style7">師古曰：「烈山氏，炎帝。」</span>故郊祀社稷，所從來尚矣。<span class="style7">師古曰：「尚，上也。謂起於上古。」</span></p>
<p id="p3"><a class="gg-link" href="#p3" onclick="return changeColor(this);"></a>虞書曰，舜在璿璣玉衡，以齊七政。<span class="style7">師古曰：「虞書舜典也。在，察也。璿，美玉也。璣轉而衡平。以玉為璣衡，謂渾天儀也。七政，日、月、五星也。言舜觀察璣衡，以齊同日、月、五星之政，度合天意。」</span>遂類于上帝，禋于六宗，<span class="style7">孟康曰：「六宗，星、辰、風伯、雨師、司中、司命。一說云乾坤六子。又一說：天宗三，日、月、星辰；地宗三，泰山、河、海。或曰天地間游神也。」師古曰：「類，以類祭也。上帝，天也。絜精以祀謂之禋。六宗之義，說者多矣。乾坤六子，其最通乎。」</span>望秩于山川，徧于羣神。<span class="style7">以祀謂之禋。六宗之義，說者多矣。乾坤六子，其最通乎。」</span>揖五瑞，<span class="style7">師古曰：「揖與輯同。揖，合也。五瑞，公、侯、伯、子、男之瑞玉。」</span>擇吉月日，見四嶽諸牧，班瑞。<span class="style7">師古曰：「四嶽諸牧，謂四方諸侯也。班，布也。」</span>歲二月，東巡狩，至于岱宗。<span class="style7">師古曰：「狩，守也。諸侯為天子守土，故巡行。」</span>岱宗，泰山也。柴，望秩于山川。<span class="style7">師古曰：「柴，積柴而燔。」</span>遂見東后。東后者，諸侯也。<span class="style7">師古曰：「后，君也。東方諸侯，故謂之東后也。」</span>合時月正日，同律度量衡，<span class="style7">師古曰：「時，四時也。月，十二月也。日，三百六十日。律，六律也。度，尺丈也。量，斛斗也。衡，斤兩也。」</span>修五禮五樂，<span class="style7">師古曰：「五禮，吉、凶、賔、軍、嘉也。五樂，謂春則琴瑟，夏則笙竽，季夏則鼓，秋則鐘，冬則磬也。五樂，尚書作五玉，今志亦有作五玉者。五玉即五瑞。」</span>三帛二生一死為贄。<span class="style7">師古曰：「三帛，玄、纁、黃也。二牲，羔、鴈也。一死，雉也。贄者，所執以為禮也。」</span>五月，巡狩至南嶽。南嶽者，衡山也。八月，巡狩至西嶽。西嶽者，華山也。十一月，巡狩至北嶽。北嶽者，恒山也。皆如岱宗之禮。中嶽，嵩高也。五載一巡狩。<span class="style7">師古曰：「此以上皆舜典所載。」</span></p>
<p id="p4"><a class="gg-link" href="#p4" onclick="return changeColor(this);"></a>禹遵之。後十三世，至帝孔甲，淫德好神，神黷，二龍去之。<span class="style7">應劭曰：「夏帝孔甲，天賜之乘龍，河漢各二，其後媟黷嫚神，故龍去之。」</span>其後十三世，湯伐桀，欲䙴夏社，不可，作夏社。<span class="style7">應劭曰：「遭大旱七年，明德以薦，而旱不止，故遷社，以棄代為稷。欲遷句龍，德莫能繼，故作夏社，說不可遷之義也。」師古曰：「䙴，古遷字。夏社，尚書篇名，今則序在而書亡逸。」</span>迺䙴烈山子柱，而以周棄代為稷祠。後八世，帝太戊有桑穀生於廷，一暮大拱，<span class="style7">師古曰：「穀即今之楮樹也，其字從木。合兩手曰拱。」</span>懼。伊陟曰：「祅不勝德。」<span class="style7">師古曰：「伊陟，太戊臣，伊尹之子。」</span>太戊修德，桑穀死。伊陟贊巫咸。<span class="style7">孟康曰：「巫咸，殷賢臣。贊，說也，謂伊陟說其意也。」師古曰：「因此作咸乂四篇。事見商書序，其篇亦亡逸也。」</span>後十三世，帝武丁得傅說為相，<span class="style7">師古曰：「說讀曰悅。」</span>殷復興焉，稱高宗。有雉登鼎耳而雊，<span class="style7">師古曰：「雊，雉鳴，音工豆反。」</span>武丁懼。祖己曰：「修德。」武丁從之，位以永寧。<span class="style7">師古曰：「事見商書說命及高宗肜日。祖己，殷之賢臣。」</span>後五世，帝乙嫚神而震死。<span class="style7">師古曰：「帝乙，武乙也，為韋囊盛血，仰而射之，號曰射天，後遇雷震而死。」</span>後三世，帝紂淫亂，武王伐之。由是觀之，始未甞不肅祗，後稍怠嫚也。</p>
<p id="p5"><a class="gg-link" href="#p5" onclick="return changeColor(this);"></a>周公相成王，王道大洽，制禮作樂，天子曰明堂辟雍，<span class="style7">師古曰：「明堂辟雍，解在平紀。」</span>諸侯曰泮宮。<span class="style7">師古曰：「泮之言半也。制度半於天子之辟雍也。泮音普半反。」</span>郊祀后稷以配天，宗祀文王於明堂以配上帝。<span class="style7">師古曰：「郊祀，祀於郊也。后稷，周之始祖也。宗，尊也。文王，周始受命之王。上帝，太微五帝也。」</span>四海之內各以其職來助祭。天子祭天下名山大川，懷柔百神，咸秩無文。<span class="style7">師古曰：「懷，來也。柔，安也。言招來百神而安處之也。稱百者，言其多也。秩，序也。舊無禮文者，皆以次序而祭之。」</span>五嶽視三公，四瀆視諸侯。<span class="style7">師古曰：「江、河、淮、濟為四瀆。瀆者，發源而注海者也。視謂其禮物之數也。」</span>而諸侯祭其畺內名山大川，<span class="style7">師古曰：「畺，境也。」</span>大夫祭門、戶、井、竈、中霤五祀。<span class="style7">韋昭曰：「古者穴居，故名室中為中霤。」</span>士庶人祖考而已。各有典禮，而淫祀有禁。</p>
<p id="p6"><a class="gg-link" href="#p6" onclick="return changeColor(this);"></a>後十三世，世益衰，禮樂廢。幽王無道，為犬戎所敗，平王東徙雒邑。秦襄公攻戎救周，列為諸侯，而居西，自以為主少昊之神，作西畤，祠白帝，其牲用駵駒黃牛羝羊各一云。<span class="style7">師古曰：「駵，赤馬黑𩧆尾也。羝，牡羊也。駵音留。羝音丁奚反。」</span></p>
<p id="p7"><a class="gg-link" href="#p7" onclick="return changeColor(this);"></a>其後十四年，秦文公東獵汧渭之間，<span class="style7">師古曰：「汧渭，二水名。汧音牽。」</span>卜居之而吉。文公夢黃虵自天下屬地，<span class="style7">師古曰：「屬，著也，音之欲反。」</span>其口止於鄜衍。<span class="style7">李竒曰：「鄜音孚。三輔謂山阪間為衍。」晉灼曰：「左馮翊鄜縣之衍也。」師古曰：「今之鄜州蓋取名於此也。」</span>文公問史敦，<span class="style7">師古曰：「秦之太史也。敦其名也。」</span>敦曰：「此上帝之徵，君其祠之。」於是作鄜畤，用三牲郊祭白帝焉。</p>
<p id="p8"><a class="gg-link" href="#p8" onclick="return changeColor(this);"></a>自未作鄜畤，而雍旁故有吳陽武畤，<span class="style7">李竒曰：「於旁有吳陽地也。」</span>雍東有好畤，皆廢無祀。或曰：「自古以雍州積高，神明之隩，<span class="style7">師古曰：「土之可居者曰隩，音於六反。」</span>故立畤郊上帝，諸神祠皆聚云。蓋黃帝時甞用事，晚周亦郊焉。」<span class="style7">師古曰：「晚謂末時也。」</span>其語不經見，縉紳者弗道。<span class="style7">李竒曰：「縉，插也，插笏於紳。紳，大帶也。」臣瓚曰：「縉，赤白色也。紳，大帶也。左氏傳有縉雲氏。」師古曰：「李云縉插是也。字本作搢，插笏於大帶與革帶之間耳，非插於大帶也。或作薦紳者，亦謂薦笏於紳帶之間，其義同。」</span></p>
<p id="p9"><a class="gg-link" href="#p9" onclick="return changeColor(this);"></a>作鄜畤後九年，文公獲若石云，于陳倉北阪城祠之。<span class="style7">蘇林曰：「質如石，似肝。」師古曰：「陳倉之北阪上城中也。云，語辭也。」</span>其神或歲不至，或歲數來也。常以夜，光輝若流星，從東方來，集于祠城，若雄雉，其聲殷殷云，野雞夜鳴。<span class="style7">師古曰：「殷殷，聲也。云，傳聲之亂也。野雞，亦雉也，避呂后諱，故曰野雞。言陳寶若來而有聲，則野雞皆鳴以應之也。上言雄雉，下言野雞，史駮文也。殷音隱。」</span>以一牢祠之，名曰陳寶。<span class="style7">臣瓚曰：「陳倉縣有寶夫人祠，或一歲二歲與葉君合。葉君神來時，天為之殷殷雷鳴，雉為之雊也。」</span></p>
<p id="p10"><a class="gg-link" href="#p10" onclick="return changeColor(this);"></a>作陳寶祠後七十一年，秦德公立，卜居雍。<span class="style7">師古曰：「即今之雍縣。」</span>子孫飲馬於河，遂都雍。雍之諸祠自此興。用三百牢於鄜畤。作伏祠。<span class="style7">孟康曰：「六月伏日也。周時無，至此迺有之。」師古曰：「伏者，謂陰氣將起，迫於殘陽而未得升，故為臧伏，因名伏日也。立秋之後，以金代火，金畏於火，故至庚日必伏。庚，金也。」</span>磔狗邑四門，以御蠱灾。</p>
<p id="p11"><a class="gg-link" href="#p11" onclick="return changeColor(this);"></a>後四年，秦宣公作密畤於渭南，祭青帝。</p>
<p id="p12"><a class="gg-link" href="#p12" onclick="return changeColor(this);"></a>後十三年，秦穆公立，病卧五日不寤；<span class="style7">師古曰：「寤，覺也。覺音公孝反。」</span>寤，迺言夢見上帝，<span class="style7">師古曰：「上帝謂天也。」</span>上帝命穆公平晉亂。史書而藏之府。<span class="style7">師古曰：「府，臧書之處。」</span>而後世皆曰上天。</p>
<p id="p13"><a class="gg-link" href="#p13" onclick="return changeColor(this);"></a>穆公立九年，齊桓公旣霸，會諸侯於葵丘，而欲封禪。<span class="style7">師古曰：「葵丘會在僖九年。葵丘在陳留外黃縣東。封禪者，封土於山而禪祭於地也。禪音上戰反，解在武紀。」</span>管仲曰：「古者封泰山禪梁父者七十二家，<span class="style7">師古曰：「父音甫。」</span>而夷吾所記者十有二焉。昔無懷氏封泰山，禪云云；<span class="style7">鄭氏曰：「無懷氏，古之王者，在伏羲前，見莊子。」服虔曰：「云云在梁父東，山名也。」晉灼曰：「云云山在蒙陰縣故城東北，下有云云亭。」</span>虙羲封泰山，禪云云；<span class="style7">師古曰：「虙讀曰伏。」</span>神農氏封泰山，禪云云；炎帝封泰山，禪云云；<span class="style7">李竒曰：「炎帝，神農後。」</span>黃帝封泰山，禪亭亭；<span class="style7">服虔曰：「亭亭山在牟陰。」晉灼曰：「地理志鉅平有亭亭山。」師古曰：「晉說是也。」</span>顓頊封泰山，禪云云；帝嚳封泰山，禪云云；堯封泰山，禪云云；舜封泰山，禪云云；禹封泰山，禪會稽；湯封泰山，禪云云；周成王封泰山，禪於社首：<span class="style7">應劭曰：「山名，在博縣。」晉灼曰：「在鉅平南十二里。」師古曰：「晉說是也。」</span>皆受命然後得封禪。」桓公曰：「寡人北伐山戎，過孤竹；<span class="style7">應劭曰：「伯夷國也，在遼西令支。」師古曰：「令音郎定反。支音神祇之祇。」</span>西伐，束馬縣車，上卑耳之山；<span class="style7">韋昭曰：「將上山，纏束其馬，縣鉤其車也。卑耳即齊語所謂辟耳。」</span>南伐至召陵，<span class="style7">師古曰：「召陵，楚地也，在汝南。召讀曰劭。」</span>登熊耳山，以望江漢。<span class="style7">師古曰：「熊耳山在順陽北益陽縣東，非禹貢所云『導洛自熊耳』者也。其山兩峰，狀亦若熊耳，因以為名也。」</span>兵車之會三，乘車之會六，九合諸侯，一匡天下，<span class="style7">師古曰：「兵車之會三，謂莊十三年會於北杏以平宋亂，僖四年侵蔡，蔡潰，遂伐楚，次於陘，六年伐鄭圍新城也。乘車之會六，謂莊十四年會於鄄，十五年又會於鄄，十六年同盟於幽，僖五年會於首止，八年盟於洮，九年會於葵丘也。匡，正也。一匡天下，謂定襄王為天子之位也。一說謂陽穀之會令諸侯云『無障谷，無貯粟，無以妾為妻』，天下皆從，故云一匡者也。」</span>諸侯莫違我。昔三代受命，亦何以異乎？」於是管仲睹桓公不可窮以辭，因設之以事，曰：「古之封禪，鄗上黍，北里禾，所以為盛；<span class="style7">應劭曰：「鄗音臛。」蘇林曰：「鄗上、北里，皆地名也。」師古曰：「盛謂以實簠簋。」</span>江淮閒一茅三脊，所以為藉也。<span class="style7">服虔曰：「茅草有三脊也。」張晏曰：「謂靈茅也。」師古曰：「藉，以藉地也，音才夜反。」</span>東海致比目之魚，<span class="style7">師古曰：「爾雅云『東方有比目魚焉，不比不行，其名謂之鰈』，音土盍反。」</span>西海致比翼之鳥。<span class="style7">師古曰：「山海經云『崇吾之山有鳥狀如鳧，而一翼一目，相得乃飛，其名曰𪈿』。爾雅曰『南方有比翼鳥焉，不比不飛，其名謂之鶼鶼』。而管仲乃云西海，其說異也。」</span>然後物有不召而自至者十有五焉。今鳳皇麒麟不至，嘉禾不生，而蓬蒿藜莠茂，鴟梟羣翔，<span class="style7">師古曰：「蓬蒿藜莠，皆穢惡之草。梟，不祥之鳥也。鴟，蓋今所謂角鴟也。梟，土梟也。」</span>而欲封禪，無乃不可乎？」於是桓公乃止。</p>
<p id="p14"><a class="gg-link" href="#p14" onclick="return changeColor(this);"></a>是歲，秦穆公納晉君夷吾。其後三置晉國之君，平其亂。<span class="style7">師古曰：「三立其君，謂惠公、懷公、文公。」</span>穆公立三十九年而卒。</p>
<p id="p15"><a class="gg-link" href="#p15" onclick="return changeColor(this);"></a>後五十年，周靈王即位。時諸侯莫朝周，萇弘迺明鬼神事，<span class="style7">師古曰：「萇弘，周大夫。」</span>設射不來。不來者，諸侯之不來朝者也。依物怪，欲以致諸侯。諸侯弗從，而周室愈微。後二世，至敬王時，晉人殺萇弘。<span class="style7">李竒曰：「周為晉殺之也。」師古曰：「春秋左氏傳哀公三年傳稱『劉氏、范氏世為婚姻，萇弘事劉文公，故周與范氏趙鞅以為討，周人殺萇弘』也。」</span></p>
<p id="p16"><a class="gg-link" href="#p16" onclick="return changeColor(this);"></a>是時，季氏專魯，旅於泰山，仲尼譏之。<span class="style7">師古曰：「旅，陳也，陳禮物而祭之也。陪臣祭泰山，僭諸侯之禮。孔子非之曰：『嗚乎，曾謂泰山不如林放乎！』事見論語。」</span></p>
<p id="p17"><a class="gg-link" href="#p17" onclick="return changeColor(this);"></a>自秦宣公作密畤後二百五十年，而秦靈公於吳陽作上畤，祭黃帝；作下畤，祭炎帝。</p>
<p id="p18"><a class="gg-link" href="#p18" onclick="return changeColor(this);"></a>後四十八年，周太史儋見秦獻公<span class="style7">孟康曰：「太史儋謂老子也。」師古曰：「此亦周之太史名，非必老聃。老聃非秦獻公時。儋音丁甘反，又吐甘反。」</span>曰：「周始與秦國合而別，別五百載當復合，<span class="style7">應劭曰：「秦，伯翳之後也。始周孝王封非子為附庸，邑諸秦。平王東遷洛邑，襄公以兵衞之，嘉其勳力，列為侯伯，與周別五百載矣。昭王時，西周君自歸受罪，盡獻其邑三十六城，此復合也。」孟康曰：「謂周封秦為別，秦并周為合。此襄王為霸，始皇為王也。」韋昭曰：「周封秦為始別，謂秦仲也。五百歲，謂從秦仲至孝公彊大，顯王致伯，與之親合也。」師古曰：「諸家之說皆非也。自非子至西周獻邑，凡六百五十三歲，自仲至顯王二十六年孝公稱伯，止有四百二十六歲，皆不合五百之數也。按史記秦本紀及年表，並云周平王封襄公，始列為諸侯，於是始與諸侯通。又周本紀及吳、齊、晉、楚諸系家皆言幽王為犬戎所殺，秦始列為諸侯，正與此志符會，是迺為別。至昭襄王五十二年，西周君自歸獻邑，凡五百一十六年，是為合也。言五百者，舉其成數也。」</span>合七十年而伯王出焉。」<span class="style7">韋昭曰：「武王、昭王皆伯，至始皇而王天下。」師古曰：「七十當為十七，今史記舊本皆作十七字。伯王者，指謂始皇。始皇初立，政在太后、嫪毐，未得稱伯。自昭王滅周後，至始皇九年誅嫪毐，止十七年。本紀年表其義顯，而韋氏迺合武王、昭王為數，失之遠矣。伯讀曰霸。」</span>儋見後七年，櫟陽雨金，獻公自以為得金瑞，故作畦畤櫟陽，而祀白帝。<span class="style7">師古曰：「畦畤者，如種韭畦之形，而畤於畦中各為一土封也。畦音下圭反。」</span></p>
<p id="p19"><a class="gg-link" href="#p19" onclick="return changeColor(this);"></a>後百一十歲，周赧王卒，九鼎入于秦。或曰，周顯王之四十二年，宋犬丘社亡，<span class="style7">師古曰：「爾雅云『左陵泰丘』，謂丘左有陵者其名泰丘也。郭璞云『宋有泰丘』，蓋以丘名此地也。」</span>而鼎淪沒於泗水彭城下。</p>
<p id="p20"><a class="gg-link" href="#p20" onclick="return changeColor(this);"></a>自赧王卒後七年，秦莊襄王滅東周，周祀絕。後二十八年，秦并天下，稱皇帝。</p>
<p id="p21"><a class="gg-link" href="#p21" onclick="return changeColor(this);"></a>秦始皇帝旣即位，或曰：「黃帝得土德，黃龍地螾見。<span class="style7">應劭曰：「螾，丘蚓也。黃帝土德，故地見其神，蚓大五六圍，長十餘丈。」如淳曰：「呂氏春秋云黃帝之時天先見大螻大螾，黃帝曰土氣勝，故其色尚黃。」師古曰：「螾音蚓。螻音樓，謂螻蛄也。」</span>夏得木德，青龍止於郊，草木鬯茂。<span class="style7">師古曰：「鬯與暢同。」</span>殷得金德，銀自山溢。<span class="style7">蘇林曰：「流出也。」</span>周得火德，有赤烏之符。<span class="style7">師古曰：「謂武王伐紂師渡孟津之時也。尚書中候曰『有火自天止於王屋，流為赤烏，五至，以穀俱來』。」</span>今秦變周，水德之時。昔文公出獵，獲黑龍，此其水德之瑞。」於是秦更名河曰「德水」，以冬十月為年首，色上黑，度以六為名，<span class="style7">張晏曰：「水北方黑，終數六，故以方六寸為符，六尺為步。」</span>音上大呂，<span class="style7">師古曰：「大呂，陰律之始也。」</span>事統上法。<span class="style7">服虔曰：「政尚法令也。」臣瓚曰：「水陰，陰主刑殺，故上法。」</span></p>
<p id="p22"><a class="gg-link" href="#p22" onclick="return changeColor(this);"></a>即帝位三年，東巡郡縣，祠騶嶧山，<span class="style7">蘇林曰：「騶，魯縣也。」臣瓚曰：「嶧山在北。」師古曰：「嶧音亦。」</span>頌功業。<span class="style7">師古曰：「謂刻石自著功業。」</span>於是從齊魯之儒生博士七十人，至于泰山下。諸儒生或議曰：「古者封禪為蒲車，惡傷山之土石草木；<span class="style7">師古曰：「蒲車，以蒲裹輪。」</span>掃地而祠，席用苴稭，<span class="style7">應劭曰：「稭，藁本也，去皮以為席。」如淳曰：「苴讀如租。稭讀如戛。」晉灼曰：「苴，藉也。」師古曰：「茅藉也。苴字本作葅，假借用。」</span>言其易遵也。」始皇聞此議各乖異，難施用，由此黜儒生。<span class="style7">師古曰：「黜，退也。」</span>而遂除車道，上自泰山陽。至顛，立石頌德，明其得封也。從陰道下，<span class="style7">師古曰：「山南曰陽，山北曰陰。」</span>禪於梁父。其禮頗采泰祝之祀雍上帝所用，而封臧皆祕之，世不得而記。</p>
<p id="p23"><a class="gg-link" href="#p23" onclick="return changeColor(this);"></a>始皇之上泰山，中阪遇暴風雨，休於大樹下。諸儒旣黜，不得與封禪，<span class="style7">師古曰：「與讀曰豫也。」</span>聞始皇遇風雨，即譏之。</p>
<p id="p24"><a class="gg-link" href="#p24" onclick="return changeColor(this);"></a>於是始皇遂東游海上，行禮祠名山川及八神，求僊人羨門之屬。<span class="style7">應劭曰：「羨門名子高，古仙人也。」師古曰：「古亦以僊為仙字。下皆類此。」</span>八神將自古而有之；或曰太公以來作之。齊所以為齊，以天齊也。<span class="style7">蘇林曰：「當天中央齊也。」師古曰：「謂其衆神異，如天之腹齊也。」</span>其祀絕，莫知起時。八神，一曰天主，祠天齊。天齊淵水，居臨菑南郊山下下者。<span class="style7">師古曰：「下下，謂最下者。臨菑城南有天齊水，五泉並出，蓋謂此也。」</span>二曰地主，祠泰山梁父。蓋天好陰，祠之必於高山之下畤，命曰「畤」；<span class="style7">師古曰：「名其祭處曰畤也。」</span>地貴陽，祭之必於澤中圜丘云。三曰兵主，祠蚩尤。蚩尤在東平陸監鄉，齊之西竟也。<span class="style7">師古曰：「東平陸，縣名也。監，其縣之鄉名也。」</span>四曰陰主，祠三山；<span class="style7">師古曰：「三山，即下所謂三神山。」</span>五曰陽主，祠之罘山；<span class="style7">韋昭曰：「之罘山在東萊腄縣。」師古曰：「罘音浮。腄音直瑞反。」</span>六曰月主，祠之萊山：<span class="style7">韋昭曰：「在東萊長廣也。」</span>皆在齊北，竝勃海。<span class="style7">師古曰：「竝音步浪反。」</span>七曰日主，祠盛山。盛山斗入海，<span class="style7">韋昭曰：「盛山在東萊不夜縣，斗入海也。」師古曰：「斗，絕也。盛音成。」</span>最居齊東北陽，以迎日出云。八曰四時主，祠琅邪。琅邪在齊東北，蓋歲之所始。<span class="style7">師古曰：「山海經云琅邪臺在勃海間，謂臨海有山形如臺也。」</span>皆各用牢具祠，而巫祝所損益，圭幣雜異焉。<span class="style7">師古曰：「言八神牲牢皆同，而圭幣各異也。」</span></p>
<p id="p25"><a class="gg-link" href="#p25" onclick="return changeColor(this);"></a>自齊威、宣時，騶子之徒論著終始五德之運，<span class="style7">如淳曰：「今其書有五德終始。五德各以所勝為行。秦謂周為火德，滅火者水，故自謂水德。」師古曰：「騶子即騶衍。」</span>及秦帝而齊人奏之，故始皇采用之。而宋毋忌、正伯僑、元尚、羨門高最後，皆燕人，為方僊道，<span class="style7">韋昭曰：「皆慕古人之名，効為神仙者也。」師古曰：「自宋毋忌至最後，皆其人姓名也，凡五人。」</span>形解銷化，<span class="style7">服虔曰：「尸解也。」張晏曰：「人老而解去，故骨如變化也。今山中有龍骨，世人謂之龍解骨化去。」應劭曰：「列仙傳曰崔文子學仙於王子喬，王子喬化為白蜺，文子驚，引戈擊之，俯而見之，王子喬之尸也，須臾則為大鳥飛而去。」師古曰：「服、張二說是也。」</span>依於鬼神之事。騶衍以陰陽主運<span class="style7">晉灼曰：「燕昭王築宮師之，故作主運之篇也。」如淳曰：「今其書有主運。五行相次轉用事，隨方面為服也。」</span>顯於諸侯，而燕齊海上之方士傳其術不能通，然則怪迂阿諛苟合之徒自此興，不可勝數也。<span class="style7">師古曰：「迂謂回遠也，音于。」</span></p>
<p id="p26"><a class="gg-link" href="#p26" onclick="return changeColor(this);"></a>自威、宣、燕昭使人入海求蓬萊、方丈、瀛洲。此三神山者，其傳在勃海中，<span class="style7">服虔曰：「其傳書云爾。」臣瓚曰：「世人相傳云爾。」師古曰：「瓚說是也。」</span>去人不遠。蓋甞有到者，諸僊人及不死之藥皆在焉。其物禽獸盡白，而黃金銀為宮闕。未至，望之如雲；及到，三神山反居水下，水臨之。患且至，則風輒引船而去，終莫能至云。世主莫不甘心焉。<span class="style7">師古曰：「甘心，言貪嗜之心不能已也。」</span></p>
<p id="p27"><a class="gg-link" href="#p27" onclick="return changeColor(this);"></a>及秦始皇至海上，則方士爭言之。始皇如恐弗及，使人齎童男女入海求之。船交海中，皆以風為解，<span class="style7">師古曰：「自解說云為風不得至。」</span>曰未能至，望見之焉。其明年，始皇復游海上，至琅邪，過恒山，從上黨歸。後三年，游碣石，考入海方士，<span class="style7">師古曰：「考，校其虛實也。」</span>從上郡歸。後五年，始皇南至湘山，遂登會稽，竝海上，<span class="style7">師古曰：「附海而上也。竝音步浪反。上音時掌反。」</span>幾遇海中三神山之竒藥。<span class="style7">師古曰：「幾讀曰兾。」</span>不得，還到沙丘崩。<span class="style7">臣瓚曰：「沙丘在鉅鹿縣東北也。」</span></p>
<p id="p28"><a class="gg-link" href="#p28" onclick="return changeColor(this);"></a>二世元年，東巡碣石，竝海，<span class="style7">師古曰：「竝音步浪反。」</span>南歷泰山，至會稽，皆禮祠之，而胡亥刻勒始皇所立石書旁，以章始皇之功德。<span class="style7">師古曰：「今此諸山皆有始皇所刻石及胡亥重刻，其文並具存焉。」</span>其秋，諸侯叛秦。三年而二世弒死。</p>
<p id="p29"><a class="gg-link" href="#p29" onclick="return changeColor(this);"></a>始皇封禪之後十二年而秦亡。諸儒生疾秦焚詩書，誅滅文學，百姓怨其法，天下叛之，皆說曰：「始皇上泰山，為風雨所擊，不得封禪云。」此豈所謂無其德而用其事者邪？</p>
<p id="p30"><a class="gg-link" href="#p30" onclick="return changeColor(this);"></a>昔三代之居皆河洛之閒，<span class="style7">師古曰：「謂夏都安邑，殷都朝歌，周都洛陽。」</span>故嵩高為中嶽，而四嶽各如其方，四瀆咸在山東。至秦稱帝，都咸陽，則五嶽、四瀆皆并在東方。自五帝以至秦，迭興迭衰，<span class="style7">師古曰：「迭，互也，音大結反。」</span>名山大川或在諸侯，或在天子，其禮損益世殊，不可勝記。<span class="style7">師古曰：「代代殊異，故不可盡記。」</span>及秦并天下，令祠所常奉天地名山大川鬼神可得而序也。</p>
<p id="p31"><a class="gg-link" href="#p31" onclick="return changeColor(this);"></a>於是自崤以東，名山五，大川祠二。<span class="style7">師古曰：「崤即今之陝州二崤也。」</span>曰太室。太室，嵩高也。恒山，泰山，會稽，湘山。水曰泲，曰淮。<span class="style7">師古曰：「泲音子禮反，此本濟水之字。」</span>春以脯酒為歲禱，因泮凍；<span class="style7">服虔曰：「解凍也。」師古曰：「泮音普半反。」</span>秋涸凍；<span class="style7">師古曰：「涸讀與沍同。沍，凝也，音下故反。春則解之，秋則凝之。春秋左氏傳曰『固陰沍寒』。禮記月令曰『孟冬行春令則凍閉不密』。」</span>冬塞禱祠。<span class="style7">師古曰：「塞謂報其所祈也，音先代反。下並同也。」</span>其牲用牛犢各一，牢具圭幣各異。自華以西，名山七，名川四。曰華山，薄山。薄山者，襄山也。<span class="style7">師古曰：「說者云薄山在河東，一曰在潼關北十餘里，而此志云自華以西者，則今閺鄉之南山連延西出，並得華山之名。」</span>岳山，岐山，吳山，鴻冢，瀆山。瀆山，蜀之岷山也。<span class="style7">師古曰：「周禮職方氏：『雍州，其山曰岳。』爾雅亦云『河西曰岳』。說者咸云岳即吳岳也。今志有岳，又有吳山，則吳岳非一山之名，但未詳岳之所在耳。徐廣云：『岳山在武功。』據地理志，武功但有垂山，無岳山也。岐山即在今之岐山縣，其山兩岐，俗呼為箭括嶺。吳山在今隴州吳山縣。鴻冢，釋在下。岷山在湔氐道。」</span>水曰河，祠臨晉；<span class="style7">師古曰：「即今之同州朝邑縣界。」</span>沔，祠漢中；<span class="style7">師古曰：「沔，漢水之上名也。漢中，今梁州是也。沔音彌善反。」</span>湫淵，祠朝那；<span class="style7">蘇林曰：「湫淵在安定朝那縣，方四十里，停水不流，冬夏不增不減，不生草木。湫音將蓼反。」師古曰：「此水今在涇州界，清澈可愛，不容穢濁，或諠汚，輒興雲雨。土俗亢旱，每於此求之，相傳云龍之所居也。而天下山川隈曲，亦往往有之。湫音子由反。」</span>江水，祠蜀。亦春秋泮涸禱塞如東方山川；而牲亦牛犢牢具圭幣各異。而四大冢鴻、岐、吳、嶽，皆有甞禾。<span class="style7">孟康曰：「以新穀祭之。」</span>陳寶節來祠，<span class="style7">服虔曰：「陳寶神應節來也。」</span>其河加有甞醪。此皆雍州之域，近天子都，故加車一乘，駵駒四。霸、產、豐、澇、涇、渭、長水，皆不在大山川數，<span class="style7">師古曰：「霸、產出藍田。豐、澇出鄠。長水者，言其源流長也。澇音勞。」</span>以近咸陽，盡得比山川祠，而無諸加。<span class="style7">師古曰：「加謂車及駵駒之屬。」</span>汧、洛二淵，鳴澤、蒲山、嶽壻山之屬，<span class="style7">蘇林曰：「壻音胥。」韋昭曰：「音蘇計反。」師古曰：「韋說是也。」</span>為小山川，亦皆禱塞泮涸祠，禮不必同。而雍有日、月、參、辰、南北斗、熒惑、太白、歲星、填星、辰星、二十八宿、風伯、雨師、四海、九臣、十四臣、諸布、諸嚴、諸逐之屬，百有餘廟。<span class="style7">師古曰：「風伯，飛廉也。雨師，屏翳也，一曰屏號。而說者迺謂風伯箕星也，雨師畢星也。此志旣言二十八宿，又有風伯、雨師，則知非箕、畢也。九臣、十四臣，不見名數所出。諸布、諸嚴、諸逐，未聞其義。逐字或作逑，音求。屏並音步丁反。」</span>西亦有數十祠。於湖有周天子祠。於下邽有天神。豐、鎬有昭明、天子辟池。於杜、亳有五杜主之祠、壽星祠；<span class="style7">韋昭曰：「亳音薄，湯所都也。」臣瓚曰：「濟陰薄縣是也。」師古曰：「杜即京兆杜縣也。此亳非湯都也，不在濟陰。徐廣云京兆杜縣有薄亭，斯近之矣。」</span>而雍、菅廟祠亦有杜主。<span class="style7">李竒曰：「菅，茅也。」師古曰：「菅音姦。」</span>杜主，故周之右將軍，<span class="style7">師古曰：「墨子云周宣王殺杜伯不以罪，後宣王田於圃田，見杜伯執弓矢射，宣王伏弓衣而死，故周人尊其鬼而右之，蓋謂此也。」</span>其在秦中最小鬼之神者也。<span class="style7">師古曰：「其鬼雖小而有神靈也。」</span>各以歲時奉祠。</p>
<p id="p32"><a class="gg-link" href="#p32" onclick="return changeColor(this);"></a>唯雍四畤上帝為尊，其光景動人民，唯陳寶。故雍四畤，春以為歲祠禱，因泮凍，秋涸凍，冬賽祠，五月甞駒，及四中之月祠，若月祠，<span class="style7">師古曰：「中讀曰仲。謂四時之仲月皆祠之。」</span>陳寶節來一祠，春夏用騂，<span class="style7">師古曰：「騂，純赤色也，音先營反。」</span>秋冬用駵。畤駒四匹，<span class="style7">師古曰：「每畤用駒四匹，而春秋異色。」</span>木寓龍一駟，<span class="style7">李竒曰：「寓，寄也，寄生龍形於木也。」師古曰：「一駟亦四龍也。」</span>木寓車馬一駟，各如其帝色。黃犢羔各四，圭幣各有數，皆生瘞埋，無俎豆之具。三年一郊。秦以十月為歲首，故常以十月上宿郊見，<span class="style7">李竒曰：「上宿，上齋戒也。」</span>通權火，<span class="style7">張晏曰：「權火，烽火也，狀若井挈臯矣。其法類稱，故謂之權火。欲令光明遠照，通於祀所也。漢祀五畤於雍，五十里一烽火。」如淳曰：「權，舉也。」師古曰：「凡祭祀通舉火者，或以天子不親至祠所而望拜，或以衆祠各處，欲其一時薦饗，宜知早晏，故以火為之節度也。它皆類此。」</span>拜於咸陽之旁，而衣上白，其用如經祠云。<span class="style7">服虔曰：「經，常也。」</span>西畤、畦畤，祠如其故，上不親往。諸此祠皆太祝常主，以歲時奉祠之。至如它名山川諸神及八神之屬，上過則祠，去則已。郡縣遠方祠者，民各自奉祠，不領於天子之祝官。祝官有祕祝，即有灾祥，輒祝祠移過於下。</p>
<p id="p33"><a class="gg-link" href="#p33" onclick="return changeColor(this);"></a>漢興，高祖初起，殺大虵，有物曰：「蛇，白帝子，而殺者赤帝子也。」<span class="style7">師古曰：「物謂鬼神也。」</span>及高祖禱豐枌榆社，<span class="style7">鄭氏曰：「枌榆，鄉名也。社在枌榆。」晉灼曰：「枌，白榆也。社在豐東北十五里。」師古曰：「以此樹為社神，因立名也。枌音符云反。」</span>侚沛，為沛公，則祀蚩尤，釁鼓旗。遂以十月至霸上，立為漢王。因以十月為年首，色上赤。</p>
<p id="p34"><a class="gg-link" href="#p34" onclick="return changeColor(this);"></a>二年，東擊項籍而還入關，問：「故秦時上帝祠何帝也？」對曰：「四帝，有白、青、黃、赤帝之祠。」高祖曰：「吾聞天有五帝，而四，何也？」莫知其說。於是高祖曰：「吾知之矣，迺待我而具五也。」迺立黑帝祠，名曰北畤。有司進祠，上不親往。悉召故秦祀官，復置太祝、太宰，如其故儀禮。因令縣為公社。<span class="style7">李竒曰：「猶官社。」</span>下詔曰：「吾甚重祠而敬祭。今上帝之祭及山川諸神當祠者，各以其時禮祠之如故。」</p>
<p id="p35"><a class="gg-link" href="#p35" onclick="return changeColor(this);"></a>後四歲，天下已定，詔御史令豐治枌榆社，常以時，春以羊彘祠之。令祝立蚩尤之祠於長安。置祠祀官、女巫。其梁巫祠天、地、天社、天水、房中、堂上之屬；晉巫祠五帝、東君、雲中君、巫社、巫祠、族人炊之屬；<span class="style7">服虔曰：「東君以下皆神名也。」師古曰：「東君，日也。雲中君謂雲神也。巫社、巫祠，皆古巫之神也。族人炊，古主炊母之神也。炊謂饎爨也。」</span>秦巫祠杜主、巫保、族纍之屬；<span class="style7">師古曰：「杜主即上所云五杜主也。巫保、族纍，二神名。纍音力追反。」</span>荊巫祠堂下、巫先、司命、施糜之屬；<span class="style7">師古曰：「堂下，在堂之下。巫先，巫之最先者也。司命，說者云文昌第四星也。施糜，其先常施設糜鬻者也。」</span>九天巫祀九天：<span class="style7">師古曰：「九天者，謂中央鈞天，東方蒼天，東北旻天，北方玄天，西北幽天，西方浩天，西南朱天，南方炎天，東南陽天也。其說見淮南子。一說云東方旻天，東南陽天，南方赤天，西南朱天，西方成天，西北幽天，北方玄天，東北變天，中央鈞天也。」</span>皆以歲時祠宮中。其河巫祠河於臨晉，而南山巫祠南山、秦中。秦中者，二世皇帝也。<span class="style7">張晏曰：「以其彊死，魂魄為厲，故祠之。成帝時匡衡奏罷之。」</span>各有時日。</p>
<p id="p36"><a class="gg-link" href="#p36" onclick="return changeColor(this);"></a>其後二歲，或言曰周興而邑立后稷之祠，<span class="style7">師古曰：「以其有播種之功，故令天下諸邑皆祠之。」</span>至今血食天下。<span class="style7">師古曰：「祭有牲牢，故言血食遍天下也。」</span>於是高祖制詔御史：「其令天下立靈星祠，<span class="style7">張晏曰：「龍星左角曰天田，則農祥也。晨見而祭之。」</span>常以歲時祠以牛。」</p>
<p id="p37"><a class="gg-link" href="#p37" onclick="return changeColor(this);"></a>高祖十年春，有司請令縣常以春二月及臘祠稷以羊彘，民里社各自裁以祠。<span class="style7">師古曰：「隨其祠具之豐儉也。」</span>制曰：「可。」</p>
<p id="p38"><a class="gg-link" href="#p38" onclick="return changeColor(this);"></a>文帝即位十三年，下詔曰：「祕祝之官移過於下，朕甚弗取，其除之。」</p>
<p id="p39"><a class="gg-link" href="#p39" onclick="return changeColor(this);"></a>始名山大川在諸侯，諸侯祝各自奉祠，天子官不領。及齊、淮南國廢，令太祝盡以歲時致禮如故。</p>
<p id="p40"><a class="gg-link" href="#p40" onclick="return changeColor(this);"></a>明年，以歲比登，<span class="style7">師古曰：「年穀頻孰也。」</span>詔有司增雍五畤路車各一乘，駕被具；<span class="style7">師古曰：「駕車被馬之飾皆具也。被音皮義反。下亦同。」</span>西畤、畦畤寓車各一乘，寓馬四匹，駕被具；河、湫、漢水，玉加二；及諸祀皆廣壇場，圭幣俎豆以差加之。</p>
<p id="p41"><a class="gg-link" href="#p41" onclick="return changeColor(this);"></a>魯人公孫臣上書曰：「始秦得水德，及漢受之，推終始傳，<span class="style7">鄭氏曰：「音亭傳。」師古曰：「音張戀反。謂轉次之。」</span>則漢當土德，土德之應黃龍見。宜改正朔，服色上黃。」時丞相張蒼好律歷，以為漢迺水德之時，河決金隄，其符也。年始冬十月，色外黑內赤，<span class="style7">服虔曰：「十月陰氣在外，故外黑；陽氣尚伏在地，故內赤也。或曰，十月百草外黑內赤也。」</span>與德相應。公孫臣言非是，罷之。明年，黃龍見成紀。<span class="style7">師古曰：「天水之縣也。」</span>文帝召公孫臣，拜為博士，與諸生申明土德，草改歷服色事。<span class="style7">師古曰：「草謂創造之。後例皆同也。」</span>其夏，下詔曰：「有異物之神見于成紀，毋害於民，歲以有年。朕幾郊祀上帝諸神，<span class="style7">師古曰：「幾讀曰兾。」</span>禮官議，毋諱以朕勞。」<span class="style7">師古曰：「無諱以朕為勞，自言不以為勞也。」晉灼曰：「諱，忌難也。」</span>有司皆曰：「古者天子夏親郊祀上帝於郊，故曰郊。」<span class="style7">師古曰：「邑外謂之郊。」</span>於是夏四月，文帝始幸雍郊見五畤，祠衣皆上赤。</p>
<p id="p42"><a class="gg-link" href="#p42" onclick="return changeColor(this);"></a>趙人新垣平以望氣見上，言「長安東北有神氣，成五采，若人冠冕焉。或曰東北神明之舍，西方神明之墓也。<span class="style7">張晏曰：「神明，日也。日出東北，舍謂陽谷。日沒於西，故曰墓。墓，濛谷也。」師古曰：「此說非也。蓋緫言凡神明以東北為居，西方為冢墓之所，故立廟於渭陽者也。」</span>天瑞下，宜立祠上帝，以合符應。」於是作渭陽五帝廟，同宇，<span class="style7">師古曰：「宇謂屋之覆也。言同一屋之下而別為五廟，各立門室也。廟記云五帝廟在長安東北也。」</span>帝一殿，面五門，各如其帝色。祠所用及儀亦如雍五畤。</p>
<p id="p43"><a class="gg-link" href="#p43" onclick="return changeColor(this);"></a>明年夏四月，文帝親拜霸渭之會，<span class="style7">如淳曰：「二水之合也。」</span>以郊見渭陽五帝。五帝廟臨渭，其北穿蒲池溝水。<span class="style7">師古曰：「蒲池，為池而種蒲。蒲字或作滿，言其水滿也。」</span>權火舉而祠，若光煇然屬天焉。<span class="style7">師古曰：「屬，聯也，音之欲反。」</span>於是貴平至上大夫，賜累千金。而使博士諸生刺六經中作王制，<span class="style7">師古曰：「刺，采取之也，音千賜反。」</span>謀議巡狩封禪事。</p>
<p id="p44"><a class="gg-link" href="#p44" onclick="return changeColor(this);"></a>文帝出長門，<span class="style7">如淳曰：「亭名也。」</span>若見五人於道北，遂因其直立五帝壇，<span class="style7">鄭氏曰：「因其所立處以立祠也。」師古曰：「直猶當也，當其處。」</span>祠以五牢。其明年，平使人持玉柸，上書闕下獻之。平言上曰：「闕下有寶玉氣來者。」已視之，果有獻玉柸者，刻曰「人主延壽」。平又言「臣候日再中」。居頃之，日卻復中。於是始更以十七年為元年，令天下大酺。平言曰：「周鼎亡在泗水中，今河決通於泗，臣望東北汾陰直有金寶氣，<span class="style7">師古曰：「汾陰直，謂正當汾陰也。」</span>意周鼎其出乎？兆見不迎則不至。」於是上使使治廟汾陰南，臨河，欲祠出周鼎。人有上書告平所言皆詐也。下吏治，誅夷平。<span class="style7">師古曰：「夷者，平也，謂盡平除其家室宗族。」</span></p>
<p id="p45"><a class="gg-link" href="#p45" onclick="return changeColor(this);"></a>是後，文帝怠於改正服鬼神之事，<span class="style7">師古曰：「正，正朔也。服，服色也。正音之成反。」</span>而渭陽、長門五帝使祠官領，以時致禮，不往焉。明年，匈奴數入邊，<span class="style7">師古曰：「數音所角反。」</span>興兵守御。後歲少不登。數歲而孝景即位。十六年，祠官各以歲時祠如故，無有所興。</p>
<p id="p46"><a class="gg-link" href="#p46" onclick="return changeColor(this);"></a>武帝初即位，尤敬鬼神之祀。漢興已六十餘歲矣，天下艾安，<span class="style7">師古曰：「艾讀曰乂。乂，治也。漢書皆以艾為乂，其義類此也。」</span>縉紳之屬皆望天子封禪改正度也，<span class="style7">師古曰：「正亦正朔。度，度量也。服色度量，互言之耳。」</span>而上鄉儒術，<span class="style7">師古曰：「鄉讀曰嚮。」</span>招賢良。趙綰、王臧等以文學為公卿，欲議古立明堂城南，以朝諸侯，草巡狩封禪改歷服色事未就。<span class="style7">師古曰：「就，成也。」</span>竇太后不好儒術，使人微伺趙綰等姦利事，按綰、臧，綰、臧自殺，諸所興為皆廢。六年，竇太后崩。其明年，徵文學之士。</p>
<p id="p47"><a class="gg-link" href="#p47" onclick="return changeColor(this);"></a>明年，上初至雍，郊見五畤。後常三歲一郊見。是時上求神君，舍之上林中磃氏館。<span class="style7">如淳曰：「磃音蹄。」鄭氏曰：「音斯。」師古曰：「鄭音是也。其字從石從虒。」</span>神君者，長陵女子，以乳死，見神於先後宛若。<span class="style7">孟康曰：「產乳而死也。兄弟妻相謂先後。宛若，字也。」師古曰：「先音蘇見反。後音胡搆反。古謂之娣姒，今關中俗呼為先後，吳楚俗呼之為妯娌，音軸里。」</span>宛若祠之其室，民多往祠。平原君亦往祠，其後子孫以尊顯。<span class="style7">應劭曰：「平原君，武帝外祖母也。」</span>及上即位，則厚禮置祠之內中。聞其言，不見其人云。</p>
<p id="p48"><a class="gg-link" href="#p48" onclick="return changeColor(this);"></a>是時，李少君亦以祠竈、穀道、卻老方見上，<span class="style7">如淳曰：「祠竈可以致福。」李竒曰：「穀道，辟穀不食之道也。」</span>上尊之。少君者，故深澤侯人，主方。<span class="style7">如淳曰：「侯家人，主方藥也。」</span>匿其年及所生長。<span class="style7">師古曰：「生長，謂其郡縣所屬及居止處。」</span>常自謂七十，能使物，卻老。<span class="style7">如淳曰：「物謂鬼物也。」</span>其游以方徧諸侯。無妻子。人聞其能使物及不死，更餽遺之，<span class="style7">師古曰：「更音工衡反。」</span>常餘金錢衣食。人皆以為不治產業而饒給，<span class="style7">師古曰：「給，足也。」</span>又不知其何所人，愈信，爭事之。少君資好方，善為巧發竒中。<span class="style7">如淳曰：「時時發言有所中。」師古曰：「中音竹仲反。」</span>常從武安侯宴，坐中有年九十餘老人，少君迺言與其大父游射處，老人為兒從其大父，識其處，<span class="style7">師古曰：「識，記也，音式志反。」</span>一坐盡驚。少君見上，上有故銅器，問少君。少君曰：「此器齊桓公十年陳於柏寢。」<span class="style7">臣瓚曰：「晏子書柏寢，臺名也。」師古曰：「以柏木為寢室於臺之上。」</span>已而桉其刻，果齊桓公器。<span class="style7">師古曰：「刻謂器上所銘記。」</span>一宮盡駭，以為少君神，數百歲人也。少君言上：「祠竈皆可致物，<span class="style7">師古曰：「物亦謂鬼物。」</span>致物而丹沙可化為黃金，黃金成以為飲食器則益壽，益壽而海中蓬萊僊者迺可見之，以封禪則不死，黃帝是也。臣甞游海上，見安期生，<span class="style7">服虔曰：「古之真人也。」師古曰：「列仙傳云安期生琅邪人，賣藥東海邊，時人皆言千歲也。」</span>安期生食臣棗，大如瓜。<span class="style7">師古曰：「食讀曰飤。」</span>安期生僊者，通蓬萊中，合則見人，不合則隱。」<span class="style7">師古曰：「合謂道相合。」</span>於是天子始親祠竈，遣方士入海求蓬萊安期生之屬，而事化丹沙諸藥齊為黃金矣。<span class="style7">師古曰：「齊，藥之分齊也，音才計反。」</span>乆之，少君病死。天子以為化去不死也，使黃錘史寬舒受其方，<span class="style7">孟康曰：「二人皆方士也。」師古曰：「錘音直垂反。」</span>而海上燕齊怪迂之方士多更來言神事矣。<span class="style7">師古曰：「更音工衡反。」</span></p>
<p id="p49"><a class="gg-link" href="#p49" onclick="return changeColor(this);"></a>亳人謬忌奏祠泰一方，<span class="style7">如淳曰：「亳亦薄也，下所謂薄忌也。」晉灼曰：「濟陰薄縣人也。」</span>曰：「天神貴者泰一，泰一佐曰五帝。<span class="style7">師古曰：「謂青帝靈威仰，赤帝赤熛怒，白帝白招矩，黑帝協光紀，黃帝含樞紐也。一說蒼帝名靈府，赤帝名文祖，白帝名顯紀，黑帝名玄矩，黃帝名神斗。」</span>古者天子以春秋祭泰一東南郊，日一太牢，七日，<span class="style7">師古曰：「每日以一太牢，凡七日祭也。」</span>為壇開八通之鬼道。」於是，天子令太祝立其祠長安城東南郊，常奉祠如忌方。其後，人上書言「古者天子三年一用太牢祠三一：天一、地一、泰一。」天子許之，令太祝領祠之於忌泰一壇上，如其方。後人復有言「古天子常以春解祠，祠黃帝用一梟、破鏡；<span class="style7">張晏曰：「黃帝，五帝之首也，歲之始也。梟，惡逆之鳥。方士虛誕，云以歲始祓除凶災，令神仙之帝食惡逆之物，使天下為逆者破滅訖竟，無有遺育也。」孟康曰：「梟，鳥名，食母。破鏡，獸名，食父。黃帝欲絕其類，使百吏祠皆用之。破鏡如貙而虎眼。」如淳曰：「漢使東郡送梟，五月五日作梟羹以賜百官。以其惡鳥，故食之也。」師古曰：「解祠者，謂祠祭以解罪求福。」</span>冥羊用羊祠；馬行用一青牡馬；泰一、皐山山君用牛；武夷君用乾魚；陰陽使者以一牛。」<span class="style7">孟康曰：「陰陽之神也。」</span>令祠官領之如其方，而祠泰一於忌泰一壇旁。</p>
<p id="p50"><a class="gg-link" href="#p50" onclick="return changeColor(this);"></a>後二年，郊雍，獲一角獸，若麃然。<span class="style7">師古曰：「麃，鹿屬也，形似獐，牛尾，一角，音蒲交反。」</span>有司曰：「陛下肅祗郊祀，上帝報享，錫一角獸，蓋麟云。」於是以薦五畤，畤加一牛以燎。賜諸侯白金，以風符應合于天也。<span class="style7">晉灼曰：「符，瑞也。」臣瓚曰：「風示諸侯以此符瑞之應也。」</span>於是濟北王以為天子且封禪，上書獻泰山及其旁邑，天子以它縣償之。常山王有罪，𠨨，<span class="style7">師古曰：「𠨨與遷同也。」</span>天子封其弟真定，以續先王祀，而以常山為郡。然後五嶽皆在天子之郡。</p>
<p id="p51"><a class="gg-link" href="#p51" onclick="return changeColor(this);"></a>明年，齊人少翁以方見上。上有所幸李夫人，夫人卒，少翁以方蓋夜致夫人及竈鬼之貌云，天子自帷中望見焉。迺拜少翁為文成將軍，賞賜甚多，以客禮禮之。文成言：「上即欲與神通，宮室被服非象神，神物不至。」迺作畫雲氣車，及各以勝日<span class="style7">服虔曰：「甲乙五行相克之日。」如淳曰：「如火勝金，用丙丁日，不用庚辛也。」</span>駕車辟惡鬼。又作甘泉宮，中為臺室，畫天地泰一諸鬼神，而置祭具以致天神。居歲餘，其方益衰，神不至。迺帛書以飯牛，<span class="style7">師古曰：「謂雜草以飯牛也，音扶晚反。」</span>陽不知，言此牛腹中有竒。殺視得書，書言甚怪。天子識其手，<span class="style7">師古曰：「手謂所書手跡。」</span>問之，果為書。於是誅文成將軍，隱之。</p>
<p id="p52"><a class="gg-link" href="#p52" onclick="return changeColor(this);"></a>其後又作柏梁、銅柱、承露僊人掌之屬矣。<span class="style7">蘇林曰：「仙人以手掌擎盤承甘露。」師古曰：「三輔故事云建章宮承露盤高二十丈，大七圍，以銅為之，上有仙人掌承露，和玉屑飲之。蓋張衡西京賦所云『立修莖之仙掌，承雲表之清露，屑瓊蕊以朝餐，必性命之可度』也。」</span></p>
<p id="p53"><a class="gg-link" href="#p53" onclick="return changeColor(this);"></a>文成死明年，天子病鼎湖甚，<span class="style7">晉灼曰：「黃圖宮名，在京兆。地理志，湖本在京兆，後分屬弘農也。」</span>巫醫無所不致。游水發根言上郡有巫，病而鬼下之。<span class="style7">服虔曰：「游水，縣名。發根，人姓名。」晉灼曰：「地理志游水，水名，在臨淮淮浦也。」師古曰：「二說皆非也。游水，姓也。發根，名也。蓋因水為姓也。本甞遇病，而鬼下之，故為巫也。」</span>上召置祠之甘泉。及病，使人問神君，神君言曰：「天子無憂病。病少瘉，強與我會甘泉。」於是上病瘉，遂起，幸甘泉，病良已。<span class="style7">孟康曰：「良已，善已，謂瘉也。」</span>大赦，置壽宮神君。<span class="style7">孟康曰：「更立此宮也。」臣瓚曰：「壽宮，奉神之宮也。楚辭曰『蹇將澹兮壽宮』也。」</span>神君最貴者曰太一，其佐曰太禁、司命之屬，皆從之。非可得見，聞其言，言與人音等。時去時來，來則風肅然。居室帷中，時晝言，然常以夜。天子祓，然後入。<span class="style7">孟康曰：「崇絜自除祓，然後入也。」師古曰：「祓音發勿反。」</span>因巫為主人，關飲食，所欲言，行下。<span class="style7">李竒曰：「神所欲言，上輒為下之也。」晉灼曰：「神君所言行下於巫。」師古曰：「晉說是也。」</span>又置壽宮、北宮，張羽旗，設共具，<span class="style7">師古曰：「共讀曰供，音居用反。」</span>以禮神君。神君所言，上使受書，其名曰「畫法」。<span class="style7">孟康曰：「策畫之法也。」</span>其所言，世俗之所知也，無絕殊者，而天子心獨憙。其事祕，世莫知也。<span class="style7">師古曰：「憙讀曰喜。喜，好也，音許吏反。」</span></p>
<p id="p54"><a class="gg-link" href="#p54" onclick="return changeColor(this);"></a>後三年，有司言元宜以天瑞，不宜以一二數。<span class="style7">蘇林曰：「得諸瑞以名年。」</span>一元曰「建」，<span class="style7">蘇林曰：「建元元年是。」</span>二元以長星曰「光」，<span class="style7">蘇林曰：「以有長星之光，故曰元光元年。」</span>今郊得一角獸曰「狩」云。<span class="style7">如淳曰：「改元狩元年。」</span></p>
<p id="p55"><a class="gg-link" href="#p55" onclick="return changeColor(this);"></a>其明年，天子郊雍，曰：「今上帝朕親郊，而后土無祀，則禮不荅也。」<span class="style7">師古曰：「荅，對也。郊天而不祀地，失對偶之義。一曰，闕地祇之祀，故不為神所荅應也。」</span>有司與太史令談、祠官寬舒議：<span class="style7">師古曰：「談即司馬談也。」</span>「天地牲，角繭栗。<span class="style7">師古曰：「牛角之形或如繭，或如栗，言其小。」</span>今陛下親祠后土，后土宜於澤中圜丘為五壇，壇一黃犢牢具。已祠盡瘞，而從祠衣上黃。」<span class="style7">師古曰：「侍祠之人皆著黃衣也。」</span>於是天子東幸汾陰。汾陰男子公孫滂洋等見汾旁有光如絳，<span class="style7">師古曰：「滂音普郎反。洋音羊也。」</span>上遂立后土祠於汾陰脽上，<span class="style7">師古曰：「脽音誰。解在武紀。」</span>如寬舒等議。上親望拜，如上帝禮。禮畢，天子遂至滎陽。還過雒陽，下詔封周後，令奉其祀。語在武紀。上始巡幸郡縣，寖尋於泰山矣。<span class="style7">鄭玄曰：「尋，用也。」晉灼曰：「尋，遂往之意也。」師古曰：「二說皆非也。寖，漸也。尋，就也。」</span></p>
<p id="p56"><a class="gg-link" href="#p56" onclick="return changeColor(this);"></a>其春，樂成侯登上書言欒大。欒大，膠東宮人，<span class="style7">服虔曰：「王家人。」</span>故甞與文成將軍同師，已而為膠東王尚方。<span class="style7">師古曰：「主方藥。」</span>而樂成侯姊為康王后，<span class="style7">孟康曰：「膠東王后也。」</span>無子。王死，它姬子立為王，而康后有淫行，與王不相中，相危以法。<span class="style7">師古曰：「不相可也。相危以法，謂以罪法相欲傾危也。中音竹仲反。」</span>康后聞文成死，而欲自媚於上，迺遣欒大入，因樂成侯求見言方。<span class="style7">師古曰：「言神仙之方。」</span>天子旣誅文成，後悔其方不盡，及見欒大，大說。<span class="style7">師古曰：「說讀曰悅。」</span>大為人長美言，<span class="style7">師古曰：「善為甘美之言也。」</span>多方略，而敢為大言，處之不疑。大言曰：「臣常往來海中，見安期、羨門之屬，顧以臣為賤，不信臣。<span class="style7">師古曰：「顧，念也。」</span>又以為康王諸侯耳，不足與方。臣數以言康王，康王又不用臣。臣之師曰：『黃金可成，而河決可塞，不死之藥可得，僊人可致也。』然臣恐効文成，則方士皆掩口，惡敢言方哉！」<span class="style7">師古曰：「惡音烏，謂於何也。」</span>上曰：「文成食馬肝死耳。子誠能修其方，我何愛乎！」大曰：「臣師非有求人，人者求之。陛下必欲致之，則貴其使者，令為親屬，以客禮待之，勿卑，使各佩其印，迺可使通言於神人。神人尚肯邪不邪，尊其使然後可致也。」於是上使驗小方，鬬棊，棊自相觸擊。</p>
<p id="p57"><a class="gg-link" href="#p57" onclick="return changeColor(this);"></a>是時，上方憂河決而黃金不就，<span class="style7">師古曰：「鑄黃金不成。」</span>迺拜大為五利將軍。居月餘，得四印；得天士將軍、地士將軍、大通將軍印。制詔御史：「昔禹疏九河，決四瀆。間者，河溢皐陸，隄繇不息。<span class="style7">師古曰：「皐，水旁地。廣平曰陸。言水汎溢，自臯及陸，而築作隄防，徭役甚多，不暇休息。」</span>朕臨天下二十有八年，天若遺朕士而大通焉。乾稱『飛龍』，『鴻漸于般』，<span class="style7">孟康曰：「般，水涯堆也。漸，進也。武帝云得欒大如鴻進於般，一舉千里。得道若飛龍在天。」師古曰：「飛龍在天，乾卦九五爻辭也。鴻漸于般，漸卦六二爻辭也。般，山石之安者。」</span>朕意庶幾與焉。<span class="style7">師古曰：「與讀曰豫。」</span>其以二千戶封地士將軍大為樂通侯。」賜列侯甲弟，童千人。乘輿斥車馬帷帳器物以充其家。<span class="style7">師古曰：「斥，不用者也。」</span>又以衞長公主妻之，<span class="style7">孟康曰：「衞太子妺。」如淳曰：「衞太子姊也。」師古曰：「外戚傳云子夫生三女，元朔三年生男據。是則太子之姊也。孟說非也。」</span>齎金十萬斤，更名其邑曰當利公主。天子親如五利之弟，使者存問共給，相屬於道。<span class="style7">師古曰：「共讀曰供。屬，及也，音之欲反。」</span>自大主將相以下，皆置酒其家，<span class="style7">韋昭曰：「大主，武帝姑，竇太后之女也。」</span>獻遺之。天子又刻玉印曰「天道將軍」，使使衣羽衣，夜立白茅上，五利將軍亦衣羽衣，立白茅上受印，以視不臣也。<span class="style7">師古曰：「羽衣，以鳥羽為衣，取其神僊飛翔之意也。視讀曰示。」</span>而佩「天道」者，且為天子道天神也。<span class="style7">師古曰：「為音于偽反。道天神，道讀曰導。」</span>於是五利常夜祠其家，欲以下神。後裝治行，東入海求其師云。大見數月，佩六印，貴震天下，而海上燕齊之間，莫不搤𢯲而自言有禁方能神僊矣。<span class="style7">師古曰：「搤，捉持也。𢯲，古手腕之字也。搤音厄。」</span></p>
<p id="p58"><a class="gg-link" href="#p58" onclick="return changeColor(this);"></a>其夏六月，汾陰巫錦<span class="style7">應劭曰：「錦，巫名。」</span>為民祠魏脽后土營旁，<span class="style7">應劭曰：「魏，故魏國也。」師古曰：「汾脽本魏地之境，故云魏脽也。營謂祠之兆域也。」</span>見地如鉤狀，掊視得鼎。<span class="style7">師古曰：「掊謂手杷土也，音蒲溝反。杷音蒲巴反，其字從木。」</span>鼎大異於衆鼎，文鏤無款識，<span class="style7">韋昭曰：「款，刻也。」師古曰：「識，記也，音式志反。其下美陽鼎亦同也。」</span>怪之，言吏。吏告河東太守勝，勝以聞。天子使驗問巫得鼎無姦詐，迺以禮祠，迎鼎至甘泉，從上行，薦之。<span class="style7">如淳曰：「以鼎從行上甘泉，將薦之於天。」師古曰：「上音時掌反。」</span>至中山，晏溫，<span class="style7">如淳曰：「三輔謂日出清濟為晏。晏而溫，迺有黃雲，故為異也。」師古曰：「中讀曰仲。即今雲陽之中山也。下云『合茲中山』，亦同也。」</span>有黃雲焉。有鹿過，上自射之，因之以祭云。至長安，公卿大夫皆議尊寶鼎。天子曰：「間者河溢，歲數不登，故巡祭后土，祈為百姓育穀。今年豐楙未報，鼎曷為出哉？」<span class="style7">師古曰：「楙，美也，言稼穡美也。未報者，獲年豐而未報賽也。一曰，雖祈穀而未獲年豐之報也。其下張敞引此詔文云『穀嗛未報』，嗛者，少也。」</span>有司皆言：「聞昔泰帝興神鼎一，<span class="style7">師古曰：「泰帝者，即泰昊伏羲氏也。」</span>一者一統，天地萬物所繫象也。黃帝作寶鼎三，象天地人。禹收九牧之金，<span class="style7">師古曰：「九牧，九州之牧也。」</span>鑄九鼎，象九州。皆甞鬺享上帝鬼神。<span class="style7">服虔曰：「以享祀上帝也。」師古曰：「鬺亨一也。鬺亨，煮而祀也。韓詩采蘋曰：『于以鬺之，唯錡及釜。』亨音普庚反。」</span>其空足曰鬲，<span class="style7">蘇林曰：「鬲音歷。足中空不實者，名曰鬲也。」</span>以象三德，<span class="style7">如淳曰：「鼎有三足故也。三德，三正之德。」師古曰：「如說非也。三德，一曰正直，二曰剛克，三曰柔克。事見周書洪範。」</span>饗承天祜。<span class="style7">師古曰：「祜，福也，音怙。」</span>夏德衰，鼎遷于殷；殷德衰，鼎遷于周；周德衰，鼎遷于秦；秦德衰，宋之社亡，鼎迺淪伏而不見。周頌曰：『自堂徂基，自羊徂牛，鼐鼎及鼒；不吴不敖，胡考之休。』<span class="style7">師古曰：「周頌絲衣之詩也。基，門塾之基也。鼎絕大者謂之鼐，圜弇上謂之鼒。吴，讙譁也。敖，慢也。考，壽也。休，美也。言執祭事者，或升堂室，或之門塾，視羊牛之牲，及舉大小之鼎，告其致絜，神降之福，故獲壽考之美，曰何壽之美！何壽之美者，歎之之言也。鼐音迺代反。鼒音茲。敖讀曰傲。」</span>今鼎至甘泉，以光潤龍變，承休無疆。合茲中山，有黃白雲降，<span class="style7">師古曰：「言鼎至甘泉之後，光潤變見，若龍之神，能幽能明，能小能大，乘此休福，無窮竟也。有黃白雲降，與初至仲山黃雲之瑞相合也。」</span>蓋若獸為符，<span class="style7">服虔曰：「雲若獸在車蓋也。」晉灼曰：「蓋，辭也。符謂鹿也。」師古曰：「二說非也。蓋，發語辭也。言甘泉之雲又若獸形，以為符瑞也。」</span>路弓乘矢，集獲壇下，<span class="style7">李竒曰：「宜言盧弓。」韋昭曰：「路，大也。四矢曰乘。」師古曰：「韋說是也。又於壇下獲弓矢之應。」</span>報祠大亨。唯受命而帝者心知其意而合德焉。<span class="style7">服虔曰：「高祖受命知之，宜見鼎於其廟也。」師古曰：「合德，謂與天合德。」</span>鼎宜視宗禰廟，臧於帝庭，以合明應。」<span class="style7">師古曰：「視讀曰示。宗謂先帝有德可尊者也。禰，父廟也。帝庭，甘泉天神之庭。」</span>制曰：「可。」</p>
<p id="p59"><a class="gg-link" href="#p59" onclick="return changeColor(this);"></a>入海求蓬萊者，言蓬萊不遠，而不能至者，殆不見其氣。上迺遣望氣佐候其氣云。</p>
<p id="p60"><a class="gg-link" href="#p60" onclick="return changeColor(this);"></a>其秋，上雍，且郊。<span class="style7">師古曰：「雍地形高，故云上也，音時掌反。」</span>或曰「五帝，泰一之佐也，宜立泰一而上親郊之」。上疑未定。</p>
<p id="p61"><a class="gg-link" href="#p61" onclick="return changeColor(this);"></a>齊人公孫卿曰：「今年得寶鼎，其冬辛巳朔旦冬至，與黃帝時等。」<span class="style7">師古曰：「等，同也。」</span>卿有札書<span class="style7">師古曰：「札，木簡之薄小者也。」</span>曰：「黃帝得寶鼎冕侯，問於鬼臾區，<span class="style7">師古曰：「鬼臾區，黃帝臣也。藝文志云鬼容區，而此志作臾區，臾、容聲相近，蓋一也。今流俗書本臾字作申，非也。」</span>鬼臾區對曰：『黃帝得寶鼎神策，是歲己酉朔旦冬至，得天之紀，終而復始。』於是黃帝迎日推策，<span class="style7">晉灼曰：「迎，數之也。」臣瓚曰：「日月朔望未來而推之，故曰迎日。」</span>後率二十歲復朔旦冬至，凡二十推，三百八十年，黃帝僊登于天。」卿因所忠欲奏之。<span class="style7">師古曰：「所忠，人姓名也。解在食貨志。」</span>所忠視其書不經，<span class="style7">師古曰：「不合經典也。」</span>疑其妄言，謝曰：「寶鼎事已決矣。尚何以為！」<span class="style7">師古曰：「謂不須更言之。」</span>卿因嬖人奏之。上大說，<span class="style7">師古曰：「說讀曰悅。」</span>迺召問卿。對曰：「受此書申公，申公已死。」上曰：「申公何人也？」卿曰：「齊人，與安期生通，受黃帝言，無書，獨有此鼎書。曰『漢興復當黃帝之時。』曰『漢之聖者，在高祖之孫且曾孫也。寶鼎出而與神通，封禪。封禪七十二王，唯黃帝得上泰山封。』申公曰：『漢帝亦當上封，上封則能僊登天矣。黃帝萬諸侯，而神靈之封君七千。<span class="style7">應劭曰：「黃帝時，諸侯會封禪者七千人也。」李竒曰：「說仙道得封者七千國也。」張晏曰：「神靈之封，謂山川之守也。」師古曰：「張說是也。山川之守謂尊山川之神令主祭祀也，即國語所云『汪芒氏之君守封嵎之山』也。」</span>天下名山八，而三在蠻夷，五在中國。中國華山、首山、太室山、泰山、東萊山，此五山黃帝之所常游，與神會。黃帝且戰且學僊，患百姓非其道，迺斷斬非鬼神者。百餘歲然後得與神通。黃帝郊雍上帝，宿三月。鬼臾區號大鴻，死葬雍，故鴻冢是也。<span class="style7">蘇林曰：「今雍有鴻冢。」</span>其後黃帝接萬靈明庭。明庭者，甘泉也。所謂寒門者，谷口也。<span class="style7">服虔曰：「黃帝升仙之處也。」師古曰：「谷口，仲山之谷口也，漢時為縣，今呼之治谷是也。以仲山之北寒涼，故謂此谷為寒門也。」</span>黃帝采首山銅，鑄鼎於荊山下。<span class="style7">晉灼曰：「地理志首山屬河東蒲阪，荊山在馮翊懷德縣也。」</span>鼎旣成，有龍垂胡䫇下迎黃帝。<span class="style7">師古曰：「胡謂頸下垂肉也。䫇，其毛也，音人占反。」</span>黃帝上騎，羣臣後宮從上龍七十餘人，龍迺上去。餘小臣不得上，迺悉持龍䫇，龍䫇拔，墯，墯黃帝之弓。百姓卬望<span class="style7">師古曰：「卬讀曰仰。」</span>黃帝旣上天，迺抱其弓與龍䫇號，故後世因名其處曰鼎湖，其弓曰烏號。』」於是天子曰：「嗟乎！誠得如黃帝，吾視去妻子如脫屣耳。」<span class="style7">師古曰：「屣，小履。脫屣者，言其便易，無所顧也。屣音山爾反。」</span>拜卿為郎，使東候神於太室。</p>
<p id="p62"><a class="gg-link" href="#p62" onclick="return changeColor(this);"></a>上遂郊雍，至隴西，登空桐，幸甘泉。令祠官寬舒等具泰一祠壇，祠壇放亳忌泰一壇，三陔。<span class="style7">師古曰：「陔，重也。三陔，三重壇也。音該。」</span>五帝壇環居其下，各如其方。黃帝西南，除八通鬼道。<span class="style7">服虔曰：「坤位在未，黃帝從土位。」</span>泰一所用，如雍一畤物，而加醴棗脯之屬，殺一犛牛<span class="style7">李竒曰：「音貍。」師古曰：「西南夷長尾髦之牛也。一音茅。」</span>以為俎豆牢具。而五帝獨有俎豆醴進。<span class="style7">師古曰：「具俎豆酒醴而進之。一曰，進謂雜物之具，所以加禮也。」</span>其下四方地，為腏，食羣神從者及北斗云。<span class="style7">師古曰：「腏字與餟同，謂聯續而祭也，音竹芮反。食讀曰飤。」</span>已祠，胙餘皆燎之。<span class="style7">師古曰：「胙謂祭餘酒肉也。」</span>其牛色白，白鹿居其中，彘在鹿中，鹿中水而酒之。<span class="style7">服虔曰：「水，玄酒；酒，真酒也。」晉灼曰：「此言合牲物而燎之也。」師古曰：「言以白鹿內牛中，以彘內鹿中，又以水及酒合內鹿中。」</span>祭日以牛，祭月以羊彘特。<span class="style7">師古曰：「若牛，若羊，若彘，止一牲也。」</span>泰一祝宰則衣紫及繡。五帝各如其色，日赤，月白。</p>
<p id="p63"><a class="gg-link" href="#p63" onclick="return changeColor(this);"></a>十一月辛巳朔旦冬至，昒爽，<span class="style7">師古曰：「昒爽，謂日尚冥，蓋未明之時也。昒音忽。」</span>天子始郊拜泰一。朝朝日，夕夕月，<span class="style7">師古曰：「以朝旦拜日為朝。下朝音丈昭反。」</span>則揖；而見泰一如雍郊禮。其贊饗曰：「天始以寶鼎神策授皇帝，朔而又朔，終而復始，皇帝敬拜見焉。」<span class="style7">師古曰：「贊饗謂祝辭。」</span>而衣上黃。其祠列火滿壇，壇旁亨炊具。有司云「祠上有光」。公卿言「皇帝始郊見泰一雲陽，有司奉瑄玉<span class="style7">孟康曰：「璧大六寸謂之瑄。」</span>嘉牲薦饗，<span class="style7">師古曰：「漢舊儀云祭天養牛五歲，至三千斤也。」</span>是夜有美光，及晝，黃氣上屬天。」<span class="style7">師古曰：「屬音之欲反。」</span>太史令談、祠官寬舒等曰：「神靈之休，祐福兆祥，宜因此地光域立泰畤壇以明應。<span class="style7">師古曰：「明著美光及黃氣之祥應。」</span>令太祝領，秋及臘間祠。三歲天子壹郊見。」</p>
<p id="p64"><a class="gg-link" href="#p64" onclick="return changeColor(this);"></a>其秋，為伐南越，告禱泰一，以牡荊畫幡日月北斗登龍，以象太一三星，為泰一鏠，<span class="style7">李竒曰：「牡荊作幡柄也。」如淳曰：「牡荊，荊之無子者，皆絜齋之道。」晉灼曰：「牡，節間不相當也，月暈刻之為券以畏病者。天文志：『天極星，其一明者，太一也；旁三星，三公也。』畫一星在後，三星在前，為泰一鏠也。」師古曰：「李、晉二說是也。以牡荊為幡竿，而畫幡為日月龍及星。」</span>命曰「靈旗」。為兵禱，則太史奉以指所伐國。而五利將軍使不敢入海，之泰山祠。上使人隨驗，實無所見。五利妄言見其師，其方盡，多不讎。<span class="style7">師古曰：「讎，應當也。不讎，無驗也。」</span>上迺誅五利。</p>
<p id="p65"><a class="gg-link" href="#p65" onclick="return changeColor(this);"></a>其冬，公孫卿候神河南，言見僊人迹緱氏城上，有物如雉，往來城上。天子親幸緱氏視迹，問卿：「得毋効文成、五利乎？」卿曰：「僊者非有求人主，人主者求之。其道非少寬暇，神不來。言神事，如迂誕，<span class="style7">師古曰：「迂，回遠也。誕，大言也。」</span>積以歲，迺可致。」於是郡國各除道，繕治宮館名山神祠所，以望幸矣。</p>
<p id="p66"><a class="gg-link" href="#p66" onclick="return changeColor(this);"></a>其春，旣滅南越，嬖臣李延年以好音見。上善之，下公卿議，曰：「民間祠有鼓舞樂，今郊祀而無樂，豈稱乎？」公卿曰：「古者祠天地皆有樂，而神祇可得而禮。」或曰：「泰帝使素女鼓五十絃瑟，悲，帝禁不止，<span class="style7">師古曰：「泰帝亦謂泰昊也。不止，謂不能自止也。」</span>故破其瑟為二十五絃。」於是塞南越，禱祠泰一、后土，始用樂舞。益召歌兒，<span class="style7">師古曰：「益，多也。」</span>作二十五絃及空侯瑟自此起。<span class="style7">蘇林曰：「作空侯與瑟。」</span></p>
<p id="p67"><a class="gg-link" href="#p67" onclick="return changeColor(this);"></a>其來年冬，上議曰：「古者先振兵釋旅，然後封禪。」迺遂北巡朔方，勒兵十餘萬騎，還祭黃帝冢橋山，釋兵涼如。<span class="style7">李竒曰：「地名也。」</span>上曰：「吾聞黃帝不死，有冢，何也？」或對曰：「黃帝以僊上天，羣臣葬其衣冠。」旣至甘泉，為且用事泰山，先類祠泰一。<span class="style7">師古曰：「且，猶將也。類祠，謂以事類而祭也。」</span></p>
<p id="p68"><a class="gg-link" href="#p68" onclick="return changeColor(this);"></a>自得寶鼎，上與公卿諸生議封禪。封禪用希曠絕，莫知其儀體，而羣儒采封禪尚書、周官、王制之望祀射牛事。<span class="style7">師古曰：「天子有事宗廟，必自射牲，蓋示親殺也。事見國語也。」</span>齊人丁公年九十餘，曰：「封禪者，古不死之名也。秦皇帝不得上封。陛下必欲上，稍上<span class="style7">師古曰：「稍，漸也。」</span>即無風雨，遂上封矣。」上於是迺令諸儒習射牛，草封禪儀。數年，至且行。天子旣聞公孫卿及方士之言，黃帝以上封禪皆致怪物與神通，欲放黃帝<span class="style7">師古曰：「放，依也，音甫往反。」</span>以接神人蓬萊，高世比德於九皇，<span class="style7">張晏曰：「三皇之前有人皇，九首。」韋昭曰：「上古有人皇者九人。」師古曰：「韋說是也。」</span>而頗采儒術以文之。羣儒旣已不能辯明封禪事，又拘於詩書古文而不敢聘。上為封祠器視羣儒，<span class="style7">師古曰：「視讀曰示。」</span>羣儒或曰「不與古同」，徐偃又曰「太常諸生行禮不如魯善」，<span class="style7">師古曰：「徐偃，博士姓名。」</span>周霸屬圖封事，<span class="style7">服虔曰：「屬，會也，會諸儒圖封事也。」師古曰：「周霸，亦人姓名也。屬音之欲反。」</span>於是上黜偃、霸，而盡罷諸儒弗用。</p>
<p id="p69"><a class="gg-link" href="#p69" onclick="return changeColor(this);"></a>三月，迺東幸緱氏，禮登中嶽太室。從官在山上聞若有言「萬歲」云。問上，上不言；問下，下不言。迺令祠官加增太室祠，禁毋伐其山木，以山下戶凡二百封崈高，為之奉邑，<span class="style7">師古曰：「崈，古崇字耳。以崇奉嵩高之山，故謂之崈高奉邑。奉音扶用反。」</span>獨給祠，復無有所與。<span class="style7">師古曰：「復音方目反。與讀曰預。」</span>上因東上泰山，<span class="style7">如淳曰：「言易上也。泰山從南面直上，步道三十里，車道百里。」</span>泰山草木未生，迺令人上石立之泰山顛。<span class="style7">師古曰：「從山下轉石而上。」</span></p>
<p id="p70"><a class="gg-link" href="#p70" onclick="return changeColor(this);"></a>上遂東巡海上，行禮祠八神。齊人之上疏言神怪竒方者以萬數，迺益發𦨣，令言海中神山者數千人求蓬萊神人。公孫卿持節常先行候名山，至東萊，言夜見大人，長數丈，就之則不見，見其迹甚大，類禽獸云。羣臣有言見一老父牽狗，言「吾欲見鉅公」，<span class="style7">鄭氏曰：「天子也。」張晏曰：「天子為天下父，故曰鉅公也。」師古曰：「鉅，大也。」</span>已忽不見。上旣見大迹，未信，及羣臣又言老父，則大以為僊人也。宿留海上，<span class="style7">師古曰：「宿留，謂有所須待也。宿音先欲反。留音力就反。它皆類此。」</span>與方士傳車<span class="style7">師古曰：「傳音張戀反。」</span>及閒使求神僊人以千數。<span class="style7">師古曰：「間，微也，隨間隙而行也。」</span></p>
<p id="p71"><a class="gg-link" href="#p71" onclick="return changeColor(this);"></a>四月，還至奉高。上念諸儒及方士言封禪人殊，不經，難施行。<span class="style7">師古曰：「人人殊異，又不合經，故難以施行。」</span>天子至梁父，禮祠地主。至乙卯，令侍中儒者皮弁縉紳，射牛行事。封泰山下東方，如郊祠泰一之禮。封廣丈二尺，高九尺，其下則有玉牒書，書祕。禮畢，天子獨與侍中奉車子侯上泰山，<span class="style7">服虔曰：「子侯，霍去病子也。」</span>亦有封。其事皆禁。明日，下陰道。丙辰，禪泰山下阯東北肅然山，<span class="style7">師古曰：「阯者，山之基足，音止。」</span>如祭后土禮。天子皆親拜見，衣上黃而盡用樂焉。江淮間一茅三脊為神藉。五色土益雜封。縱遠方竒獸飛禽及白雉諸物，頗以加祠。兕牛象犀之屬不用。皆至泰山，然後去。封禪祠，其夜若有光，晝有白雲出封中。<span class="style7">師古曰：「白雲出於所封之中。」</span></p>
<p id="p72"><a class="gg-link" href="#p72" onclick="return changeColor(this);"></a>天子從禪還，坐明堂，羣臣更上壽。<span class="style7">師古曰：「更，互也，音工衡反。」</span>下詔改元封元年。語在武紀。又曰：「古者天子五載一巡狩，用事泰山，諸侯有朝宿地。其令諸侯各治邸泰山下。」</p>
<p id="p73"><a class="gg-link" href="#p73" onclick="return changeColor(this);"></a>天子旣已封泰山，無風雨，而方士更言蓬萊諸神<span class="style7">師古曰：「更音工衡反。」</span>若將可得，於是上欣然庶幾遇之，復東至海上望焉。奉車子侯暴病，一日死。上迺遂去，並海上，<span class="style7">師古曰：「並音步浪反。上音時掌反。」</span>北至碣石，巡自遼西，歷北邊至九原。五月，迺至甘泉，周萬八千里云。</p>
<p id="p74"><a class="gg-link" href="#p74" onclick="return changeColor(this);"></a>其秋，有星孛于東井。後十餘日，有星孛于三能。<span class="style7">師古曰：「能讀曰台。」</span>望氣王朔言：「候獨見填星出如爪，食頃，復入。」有司皆曰：「陛下建漢家封禪，天其報德星云。」<span class="style7">師古曰：「德星，即填星也。言天以德星報於帝。」</span></p>
<p id="p75"><a class="gg-link" href="#p75" onclick="return changeColor(this);"></a>其來年冬，郊雍五帝。還，拜祝祠泰一。<span class="style7">師古曰：「拜而祠之，加祝辭。」</span>贊饗曰：「德星昭衍，厥維休祥。<span class="style7">師古曰：「昭，明；衍，大；休，美也。」</span>壽星仍出，淵燿光明。信星昭見，皇帝敬拜泰祝之享。」</p>
<p id="p76"><a class="gg-link" href="#p76" onclick="return changeColor(this);"></a>其春，公孫卿言見神人東萊山，若云「欲見天子」。天子於是幸緱氏城，拜卿為中大夫。遂至東萊，宿，留之數日，毋所見，見大人迹云。復遣方士求神人采藥以千數。是歲旱。天子旣出亡名，迺禱萬里沙，<span class="style7">應劭曰：「萬里沙，神祠也，在東萊曲城。」如淳曰：「故禱萬里沙以為名也。」</span>過祠泰山。<span class="style7">鄭氏曰：「泰山東自復有小泰山。」臣瓚曰：「即今之泰山也。」師古曰：「瓚說是也。」</span>還至瓠子，自臨塞決河，留二日，湛祠而去。<span class="style7">師古曰：「湛讀曰沈，謂沈祭具於水中也。爾雅曰『祭川曰浮沈』。」</span></p>
</div>
<!-- end .main --></div>
<!-- end #main --></div>
</div>
</body></html>