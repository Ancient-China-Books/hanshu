<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><!--[endif]__--><!--[if IE 7]>    <html class="ie7 oldie"> <![endif]--><!--[if IE 8]>    <html class="ie8 oldie"> <![endif]--><!--[if gt IE 8]><!--><head>
<!--<![endif]-->


<meta content="width=device-width, initial-scale=1" name="viewport"/>
<title id="toc_1">二十四史-漢書-卷三十六‧楚元王傳第六 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>


<!-- 
若要深入了解檔案頂端 html 標籤周圍的條件式註解:
paulirish.com/2008/conditional-stylesheets-vs-css-hacks-answer-neither/

如果您使用自訂的 Modernizr 組建 (http://www.modernizr.com/)，請執行下列動作:
* 在這裡將連結插入您的 js
* 將下列連結移至 html5shiv
* 將「no-js」類別新增至頂端的 html 標籤
* 如果您在 Modernizr 組建中包含 MQ Polyfill，也可以將連結移至 respond.min.js 
-->
<!--[if lt IE 9]>
<script src="//html5shiv.googlecode.com/svn/trunk/html5.js"></script>
<![endif]-->


</head>
<body>

<div class="gridContainer clearfix">

<div id="Main"><div class="main">
 <div class="feature">
　　<span class="style9">卷三十六 ‧ 楚元王傳第六</span>
<hr/>
<p>楚元王交字游，高祖同父少弟也。<span class="style7">師古曰：「言同父，知其異母。」</span>好書，多材蓺。少時甞與魯穆生、白生、申公俱受詩於浮丘伯。<span class="style7">服虔曰：「白生，魯國奄里人。浮丘伯，秦時儒生。」</span>伯者，孫卿門人也。<span class="style7">師古曰：「孫卿姓荀名況，為楚蘭陵令，漢以避宣帝諱，改之曰孫。」</span>及秦焚書，各別去。</p>
<p>高祖兄弟四人，長兄伯，次仲，伯蚤卒。<span class="style7">師古曰：「蚤，古早字也。」</span>高祖旣為沛公，景駒自立為楚王。高祖使仲與審食其留侍太上皇，<span class="style7">師古曰：「食音異。其音基。」</span>交與蕭、曹等俱從高祖見景駒，遇項梁，共立楚懷王。因西攻南陽，入武關，與秦戰於藍田。至霸上，封交為文信君，從入蜀漢，還定三秦，誅項籍。即帝位，交與盧綰常侍上，出入卧內，傳言語諸內事隱謀。而上從父兄劉賈數別將。</p>
<p>漢六年，旣廢楚王信，分其地為二國，立賈為荊王，交為楚王，王薛郡、東海、彭城三十六縣，先有功也。後封次兄仲為代王，長子肥為齊王。</p>
<p>初，高祖微時，常避事，時時與賔客過其丘嫂食。<span class="style7">應劭曰：「丘，姓也。」孟康曰：「西方謂亡女壻為丘壻。丘，空也，兄亡空有嫂也。」張晏曰：「丘，大也，長嫂稱也。」晉灼曰：「禮謂大婦為冢婦。」師古曰：「史記丘字作巨。丘、巨皆大也。張、晉二說，其義得之。」</span>嫂厭叔與客來，陽為羹盡，轑釜，<span class="style7">服虔曰：「音勞。轑，轢也。」師古曰：「以勺轢釜，令為聲也。轢音洛，又音歷。」</span>客以故去。已而視釜中有羹，繇是怨嫂。<span class="style7">師古曰：「繇與由同。」</span>及立齊、代王，而伯子獨不得侯。太上皇以為言，高祖曰：「某非敢忘封之也，為其母不長者。」七年十月，封其子信為羹頡侯。<span class="style7">師古曰：「頡音戛。言其母戛羹釜也。」</span></p>
<p>元王旣至楚，以穆生、白生、申公為中大夫。高后時，浮丘伯在長安，元王遣子郢客與申公俱卒業。<span class="style7">師古曰：「卒，終也。」</span>文帝時，聞申公為詩最精，以為博士。元王好詩，諸子皆讀詩，申公始為詩傳，號魯詩。<span class="style7">師古曰：「凡言傳者，謂為之解說，若今詩毛氏傳也。」</span>元王亦次之詩傳，號曰元王詩，<span class="style7">師古曰：「次謂綴集之。」</span>世或有之。</p>
<p>高后時，以元王子郢客為宗正，封上邳侯。元王立二十三年薨，太子辟非先卒，<span class="style7">師古曰：「辟非者，猶辟邪辟兵之類也。先卒者，元王未薨之時已卒也。辟音壁。」</span>文帝乃以宗正上邳侯郢客嗣，是為夷王。申公為博士，失官，隨郢客歸，復以為中大夫。立四年薨，子戊嗣。文帝尊寵元王，子生，爵比皇子。<span class="style7">師古曰：「元王生子，封爵皆與皇子同，所以尊寵元王也。」</span>景帝即位，以親親封元王寵子五人：子禮為平陸侯，富為休侯，歲為沈猶侯，<span class="style7">晉灼曰：「沈音審。王子侯表屬千乘高宛。」</span>埶為宛朐侯，<span class="style7">師古曰：「埶，古蓺字。」</span>調為棘樂侯。</p>
<p>初，元王敬禮申公等，穆生不耆酒，<span class="style7">師古曰：「耆讀曰嗜。」</span>元王每置酒，常為穆生設醴。<span class="style7">師古曰：「醴，甘酒也。少麴多米，一宿而熟，不齊之。」</span>及王戊即位，常設，後忘設焉。穆生退曰：「可以逝矣！醴酒不設，王之意怠，不去，楚人將鉗我於市。」<span class="style7">師古曰：「鉗，以鐵束頸也，音其炎反。」</span>稱疾卧。申公、白生強起之曰：「獨不念先王之德與？<span class="style7">師古曰：「與讀曰歟。」</span>今王一旦失小禮，何足至此！」穆生曰：「易稱『知幾其神乎！<span class="style7">師古曰：「下繫之辭也。」</span>幾者動之微，吉凶之先見者也。<span class="style7">師古曰：「見音胡電反。」</span>若子見幾而作，不俟終日。』先王之所以禮吾三人者，為道之存故也；今而忽之，是忘道也。<span class="style7">師古曰：「忽，怠也。」</span>忘道之人，胡可與乆處！豈為區區之禮哉？」<span class="style7">師古曰：「區區，謂小也。」</span>遂謝病去。申公、白生獨留。</p>
<p>王戊稍淫暴，二十年，為薄太后服私姦，削東海、薛郡，乃與吳通謀。二人諫，不聽，胥靡之，<span class="style7">應劭曰：「詩云『若此無罪，淪胥以鋪』。胥靡，刑名也。」晉灼曰：「胥，相也。靡，隨也。古者相隨坐輕刑之名。」師古曰：「聯繫使相隨而服役之，故謂之胥靡，猶今之役囚徒以鎖聯綴耳。晉說近之，而云隨坐輕刑，非也。」</span>衣之赭衣，使杵臼雅舂於市。<span class="style7">晉灼曰：「高肱舉杵，正身而舂之。」師古曰：「為木杵而手舂，即今所謂步臼者耳，非碓臼也。」</span>休侯使人諫王，王曰：「季父不吾與，我起，先取季父矣。」<span class="style7">師古曰；「不吾與，言不與我同心。」</span>休侯懼，乃與母太夫人奔京師。<span class="style7">臣瓚曰：「侯母號太夫人。」</span>二十一年春，景帝之三年也，削書到，遂應吳王反。其相張尚、太傅趙夷吾諫，不聽。遂殺尚、夷吾，起兵會吳西攻梁，破棘壁，至昌邑南，與漢將周亞夫戰。漢絕吳楚糧道，士飢，吳王走，戊自殺，軍遂降漢。</p>
<p>漢已平吳楚，景帝乃立宗正平陸侯禮為楚王，奉元王後，是為文王。三年薨，子安王道嗣。二十二年薨，子襄王注嗣。十四年薨，子節王純嗣。十六年薨，子延壽嗣。宣帝即位，延壽以為廣陵王胥武帝子，天下有變必得立，陰欲附倚輔助之，<span class="style7">師古曰：「倚，依也。音於綺反。」</span>故為其後母弟趙何齊取廣陵王女為妻。與何齊謀曰：「我與廣陵王相結，天下不安，發兵助之，使廣陵王立，何齊尚公主，列侯可得也。」因使何齊奉書遺廣陵王曰：「願長耳目，<span class="style7">師古曰：「言常伺聽，勿失機也。」</span>毋後人有天下。」<span class="style7">師古曰：「方爭天下，勿使在人後。」</span>何齊父長年上書告之。事下有司，考驗辭服，延壽自殺。立三十二年，國除。</p>
<p>初，休侯富旣奔京師，而王戊反，富等皆坐免侯，削屬籍。後聞其數諫戊，乃更封為紅侯。太夫人與竇太后有親，懲山東之寇，<span class="style7">師古曰：「懲，創也。」</span>求留京師，詔許之。富子辟彊等四人<span class="style7">師古曰：「辟音必亦反。彊音居良反。又辟讀曰闢，彊讀曰疆。解在文紀。」</span>共養，仕於朝。<span class="style7">師古曰：「四子以在京師供養其祖母，故仕於漢朝也。」</span>太夫人薨，賜塋，<span class="style7">師古曰：「塋，冢地，謂為界域。塋音營。」</span>葬靈戶。<span class="style7">師古曰：「地名也。」</span>富傳國至曾孫，無子，絕。</p>
<p>辟彊字少卿，亦好讀詩，能屬文。<span class="style7">師古曰：「屬文，謂會綴文辭也，音之欲反。後皆類此。」</span>武帝時，以宗室子隨二千石論議，冠諸宗室。<span class="style7">師古曰：「論議每出宗室之上也。」</span>清靜少欲，常以書自娛，不肯仕。昭帝即位，或說大將軍霍光曰：「將軍不見諸呂之事乎？處伊尹、周公之位，攝政擅權，而背宗室，不與共職，是以天下不信，卒至於滅亡。今將軍當盛位，帝春秋富，宜納宗室，又多與大臣共事，<span class="style7">服虔曰：「共議事也。」師古曰：「每事皆與參共知之。」</span>反諸呂道，如是則可以免患。」<span class="style7">師古曰：「言諸呂專權，所以滅亡，今納宗室，是反其道，乃可免患也。」</span>光然之，迺擇宗室可用者。辟彊子德待詔丞相府，<span class="style7">師古曰：「於丞相府聽詔命也。」</span>年三十餘，欲用之。或言父見在，亦先帝之所寵也。遂拜辟彊為光祿大夫，守長樂衞尉，時年已八十矣。徙為宗正，數月卒。</p>
<p>德字路少，修黃老術，有智略。少時數言事，召見甘泉宮，武帝謂之「千里駒」。<span class="style7">師古曰：「言若駿馬可致千里也。年齒幼少，故謂之駒。」</span>昭帝初，為宗正丞，雜治劉澤詔獄。<span class="style7">師古曰：「雜謂以他官共治之也。劉澤，齊孝王之孫，謀反欲殺青州刺史者。」</span>父為宗正，徙大鴻臚丞，遷太中大夫，後復為宗正，雜案上官氏、蓋主事。德常持老子知足之計。<span class="style7">師古曰：「老子德經云『知足不辱』。」</span>妻死，大將軍光欲以女妻之，德不敢取，畏盛滿也。蓋長公主孫譚遮德自言，<span class="style7">師古曰：「公主之孫名譚，自言者，申理公主所坐。」</span>德數責以公主起居無狀。<span class="style7">師古曰：「無狀，無善狀也。數音所具反。」</span>侍御史以為光望不受女，<span class="style7">師古曰：「望，怨望也。」</span>承指劾德誹謗詔獄，<span class="style7">師古曰：「承指，謂取霍光之意指，德實責數公主，而御史乃以為受譚冤訴，故云誹謗詔獄。」</span>免為庶人，屏居山田。光聞而恨之，<span class="style7">師古曰：「以御史不知己意。」</span>復白召德守青州刺史。歲餘，復為宗正，與立宣帝，<span class="style7">師古曰：「與讀曰豫。豫其謀議也。」</span>以定策賜爵關內侯。地節中，以親親行謹厚封為陽城侯。子安民為郎中右曹，宗家以德得官宿衞者二十餘人。</p>
<p>德寬厚，好施生，<span class="style7">師古曰：「言好施恩惠於人，而生全之。」</span>每行京兆尹事，多所平反罪人。<span class="style7">蘇林曰：「反音幡，幡罪人辭使從輕也。」</span>家產過百萬，則以振昆弟<span class="style7">師古曰：「振，舉救之。」</span>賔客食飲，<span class="style7">師古曰：「旣以救貧昆弟，又散供食飲之費。」</span>曰：「富，民之怨也。」立十一年，子向坐鑄偽黃金，當伏法，<span class="style7">如淳曰：「律，鑄偽黃金棄市也。」</span>德上書訟罪。會薨，大鴻臚奏德訟子罪，失大臣體，不宜賜謚置嗣。制曰：「賜謚繆侯，<span class="style7">師古曰：「繆，惡謚也，以其妄訟子。」</span>為置嗣。」傳至孫慶忌，復為宗正太常。薨，子岑嗣，為諸曹中郎將，列校尉，至太常。薨，傳子，至王莽敗，乃絕。</p>
<p>向字子政，<span class="style7">師古曰：「名向，字子政。義則相配，而近代學者讀向音餉，旣無別釋，靡所據憑，當依本字為勝也。」</span>本名更生。年十二，以父德任為輦郎。<span class="style7">服虔曰：「父保任其子為郎也。輦郎，如今引御輦郎也。」</span>旣冠，以行修飭擢為諫大夫。<span class="style7">師古曰：「飭，整也，讀與敕同，其字從力。」</span>是時，宣帝循武帝故事，招選名儒俊材置左右。更生以通達能屬文辭，與王襃、張子僑等並進對，<span class="style7">師古曰：「子僑官至光祿大夫，見藝文志。進對，謂進見而對詔命也。僑字或作蟜，或作喬，皆音鉅驕反。」</span>獻賦頌凡數十篇。上復興神僊方術之事，而淮南有枕中鴻寶苑秘書。<span class="style7">師古曰：「鴻寶苑祕書，並道術篇名。臧在枕中，言常存錄之不漏泄也。」</span>書言神僊使鬼物為金之術，及鄒衍重道延命方，世人莫見，而更生父德武帝時治淮南獄得其書。更生幼而讀誦，以為竒，獻之，言黃金可成。上令典尚方鑄作事，<span class="style7">師古曰：「尚方，主巧作金銀之所。若今之中尚署。」</span>費甚多，方不驗。上乃下更生吏，吏劾更生鑄偽黃金，繫當死。更生兄陽城侯安民上書，入國戶半，贖更生罪。上亦竒其材，得踰冬減死論。<span class="style7">服虔曰：「踰冬，至春行寬大而減死罪。」如淳曰：「獄冬盡當決竟，而得踰冬，復至後冬，故或逢赦，或得減死也。」師古曰：「服說是也。」</span>會初立穀梁春秋，徵更生受穀梁，講論五經於石渠。<span class="style7">師古曰：「三輔舊事云石渠閣在未央大殿北，以藏祕書。」</span>復拜為郎中給事黃門，遷散騎諫大夫給事中。</p>
<p>元帝初即位，太傅蕭望之為前將軍，少傅周堪為諸吏光祿大夫，<span class="style7">師古曰：「加官也。百官公卿表云諸吏所加或列侯、將軍、卿大夫，得舉不法也。」</span>皆領尚書事，甚見尊任。更生年少於望之、堪，然二人重之，薦更生宗室忠直，明經有行，擢為散騎宗正給事中，與侍中金敞拾遺於左右。四人同心輔政，患苦外戚許、史在位放縱，而中書宦官弘恭、石顯弄權。望之、堪、更生議，欲白罷退之。未白而語泄，遂為許、史及恭、顯所譖愬，堪、更生下獄，及望之皆免官。語在望之傳。其春地震，夏，客星見昴、卷舌間。<span class="style7">師古曰：「見於昴與卷舌之間也。卷音俱免反。」</span>上感悟，下詔賜望之爵關內侯，奉朝請。秋，徵堪、向，欲以為諫大夫，恭、顯白皆為中郎。冬，地復震。時恭、顯、許、史子弟侍中諸曹，皆側目於望之等，更生懼焉，乃使其外親上變事，<span class="style7">師古曰：「非常之事，故謂之變也。」</span>言：</p>
<p>　　竊聞故前將軍蕭望之等，皆忠正無私，欲致大治，忤於貴戚尚書。<span class="style7">師古曰：「忤猶逆也，音五故反。他皆類此。」</span>今道路人聞望之等復進，以為且復見毀讒，必曰甞有過之臣不宜復用，是大不然。<span class="style7">師古曰：「言不宜用有過之臣者，此議非也。」</span>臣聞春秋地震，為在位執政太盛也，不為三獨夫動，亦已明矣。<span class="style7">應劭曰：「謂蕭望之、周堪及向。」師古曰：「獨夫猶言匹夫也。」</span>且往者高皇帝時，季布有罪，至於夷滅，後赦以為將軍，高后、孝文之間卒為名臣。<span class="style7">師古曰：「卒，終也。」</span>孝武帝時兒寬有重罪繫，按道侯韓說諫曰：<span class="style7">師古曰：「說讀曰悅。」</span>「前吾丘壽王死，陛下至今恨之；<span class="style7">師古曰：「恨猶悔也。」</span>今殺寬，後將復大恨矣！」上感其言，遂貰寬，<span class="style7">師古曰：「貰謂緩恕其罪也。」</span>復用之，位至御史大夫，御史大夫未有及寬者也。又董仲舒坐私為灾異書，主父偃取奏之，下吏，罪至不道，幸蒙不誅，復為太中大夫，膠西相，以老病免歸。漢有所欲興，常有詔問。<span class="style7">師古曰：「興謂改作憲章。」</span>仲舒為世儒宗，定議有益天下。孝宣皇帝時，夏侯勝坐誹謗繫獄，三年免為庶人。宣帝復用勝，至長信少府，太子太傅，名敢直言，天下美之。若乃群臣，多此比類，難一二記。<span class="style7">師古曰：「比音必寐反。」</span>有過之臣，無負國家，有益天下，此四臣者，足以觀矣。</p>
<p>　　前弘恭奏望之等獄決，三月，地大震。恭移病出，<span class="style7">師古曰：「移病者，移書言病也，一曰言以病移出，不居官府。」</span>後復視事，天陰雨雪。<span class="style7">師古曰：「雨音于具反。」</span>由是言之，地動殆為恭等。<span class="style7">師古曰：「殆，近也。」</span></p>
<p>　　臣愚以為宜退恭、顯以章蔽善之罰，<span class="style7">師古曰：「章，明也。」</span>進望之等以通賢者之路。如此，太平之門開，灾異之原塞矣。</p>
<p>書奏，恭、顯疑其更生所為，白請考姦詐。辭果服，遂逮更生繫獄，下太傅韋玄成、諫大夫貢禹，與廷尉雜考。劾更生前為九卿，坐與望之、堪謀排車騎將軍高、許、史氏侍中者，毀離親戚，欲退去之，而獨專權。為臣不忠，幸不伏誅，復蒙恩徵用，不悔前過，而敎令人言變事，誣罔不道。更生坐免為庶人。而望之亦坐使子上書自冤前事，恭、顯白令詣獄置對。<span class="style7">師古曰：「置對者，立為對辭。」</span>望之自殺。天子甚悼恨之，乃擢周堪為光祿勳，堪弟子張猛光祿大夫給事中，大見信任。恭、顯憚之，數譖毀焉。更生見堪、猛在位，幾己得復進，<span class="style7">師古曰：「幾讀曰兾。」</span>懼其傾危，乃上封事諫曰：</p>
<p>　　臣前幸得以骨肉備九卿，奉法不謹，乃復蒙恩。竊見灾異並起，天地失常，徵表為國。<span class="style7">師古曰：「徵，證也。」</span>欲終不言，念忠臣雖在甽畒，猶不忘君，惓惓之義也。<span class="style7">師古曰：「甽者，田中之溝也。田溝之法，耜廣五寸，二耜為耦，一耦之伐，廣尺深尺，謂之甽，六甽而為一畝。甽音工犬反，字或作畎，其音同耳。惓惓、忠謹之意。惓讀與拳同，音其專反。禮記曰『得一善則拳拳服膺，弗失之矣』。」</span>況重以骨肉之親，<span class="style7">師古曰：「重音直用反。」</span>又加以舊恩未報乎！欲竭愚誠，又恐越職，然惟二恩未報，<span class="style7">師古曰：「惟，思也。」</span>忠臣之義，一杼愚意，退就農畒，死無所恨。<span class="style7">師古曰：「杼謂引而泄之也。音食汝反。」</span></p>
<p>　　臣聞舜命九官，<span class="style7">師古曰：「尚書禹作司空，棄后稷，契司徒，咎繇作士，垂共工，益朕虞，伯夷秩宗，夔典樂，龍納言，凡九官也。」</span>濟濟相讓，和之至也。衆賢和於朝，則萬物和於野。故簫韶九成，而鳳皇來儀；擊石拊石，百獸率舞。<span class="style7">師古曰：「詔，舜樂名。舉簫管之屬，示其備也。於韶樂九奏則鳳皇見其容儀，擊鍾鳴磬而百獸相率來舞，言感至和也。」</span>四海之內，靡不和寧。及至周文，開基西郊，<span class="style7">師古曰：「言文王始受命作周也。」</span>雜遝衆賢，罔不肅和，<span class="style7">師古曰：「雜遝，聚積之貌，遝音大合反。」</span>崇推讓之風，以銷分爭之訟。文王旣沒，周公思慕，歌詠文王之德，其詩曰：「於穆清廟，肅雍顯相；濟濟多士，秉文之德。」<span class="style7">師古曰：「此周頌祀文王清廟之詩也。於，歎辭也。穆，美也。肅，敬也。雍，和也。顯，明也。相，助也。濟濟，盛也。言文王有清淨之化，敬而且和，光明著見，故濟濟之衆士皆執行文王之德也。於讀曰烏。」</span>當此之時，武王、周公繼政，朝臣和於內，萬國驩於外，故盡得其驩心，以事其先祖。其詩曰：「有來雍雍，至止肅肅，相維辟公，天子穆穆。」<span class="style7">師古曰：「此周頌禘太祖之雝詩也。相，助也。辟，百辟也。公，諸侯也。言有此賔客以和而來至也，而敬者，乃助王祭之人，百辟與諸侯耳。於是時，天子則穆穆然。禮記曰『天子穆穆，諸侯皇皇』。辟音璧。」</span>言四方皆以和來也。諸侯和於下，天應報於上，故周頌曰「降福穰穰」，<span class="style7">師古曰：「此執競之篇祀武王之詩也。穰穰，多也。音人羊反。」</span>又曰「飴我釐麰」。<span class="style7">師古曰：「此思文之篇以后稷配天之詩也。飴，遺也，言天遺此物也。飴讀與貽同也。釐音力之反，又讀與來同。麰音牟。」</span>釐麰，麥也，始自天降。此皆以和致和，獲天助也。</p>
<p>　　下至幽、厲之際，朝廷不和，轉相非怨，<span class="style7">師古曰：「厲王、夷王之子。厲王生宣王，宣王生幽王。」</span>詩人疾而憂之曰：「民之無良，相怨一方。」<span class="style7">師古曰：「此小雅角弓之篇刺幽王之詩也。良，善也。言人各為不善，其意乖離，而相怨也。一方，謂自守一方，所嚮異之。」</span>衆小在位而從邪議，歙歙相是而背君子，故其詩曰：「歙歙訿訿，亦孔之哀！謀之其臧，則具是違；謀之不臧，則具是依！」<span class="style7">師古曰：「此小雅小旻篇刺幽王之詩也。言在位卿士。歙歙然患其上，訿訿然不供職，各失臣節，甚可哀痛。而謀之善者，則背違之，不善之謀，依而施用，所以為刺也。歙音翕。訿音紫。」</span>君子獨處守正，不橈衆枉，<span class="style7">師古曰：「橈，屈也，不為衆曲而自屈也。橈音女敎反。」</span>勉彊以從王事則反見憎毒讒愬，故其詩曰：「密勿從事，不敢告勞，無罪無辜，讒口嗸嗸！」<span class="style7">師古曰：「此小雅十月之交篇刺幽王之詩也。密勿猶黽勉從事也。嗷嗷，衆聲也。言己黽勉行事，不敢自陳勞苦，實無罪辜，而被讒譖嗷嗷然也。嗷音敖。」</span>當是之時，日月薄蝕而無光，<span class="style7">師古曰：「薄，迫也。謂被掩迫也。」</span>其詩曰：「朔日辛卯，日有蝕之，亦孔之醜！」<span class="style7">師古曰：「自此已下至『百川沸騰』，皆十月之交詩也。孔，甚也。醜，惡也。周之十月，夏之八月，朔日有辛卯，日月交會，而日見蝕，陰侵於陽。辛，金日也。卯，木辰也。以卯侵金，則臣侵君，故甚惡之。」</span>又曰：「彼月而微，此日而微，今此下民，亦孔之哀！」<span class="style7">師古曰：「微，虧微也。言彼月者，當有虧耳，而今此日，乃復微也。言君臣失道，是為災異，故令人甚哀也。」</span>又曰：「日月鞠凶，不用其行；四國無政，不用其良！」<span class="style7">師古曰：「鞠，告也。言日月不用其常行之道以告凶災者，由四方之國無政理，不能用善人也。」</span>天變見於上，地變動於下，水泉沸騰，山谷易處。其詩曰：「百川沸騰，山冢卒崩，高岸為谷，深谷為陵。哀今之人，胡憯莫懲！」<span class="style7">師古曰：「沸，湧出也。騰，乘也。冢，山頂也。卒，盡也。胡，何也。憯，曾也。懲，乂也。言百川沸涌而相乘陵，山頂隆高而盡崩壞，陵谷易處，尊卑失序，咎異大矣，誠可畏懼。哀哉今人，何為曾莫創乂也！憯音千感反。」</span>霜降失節，不以其時，其詩曰：「正月繁霜，我心憂傷；民之訛言，亦孔之將！」言民以是為非，甚衆大也。<span class="style7">張晏曰：「正月，夏之四月也，純陽用事，而反多霜，急恒寒若之災也。」師古曰：「此小雅正月之篇刺幽王之詩也。四月正陽之月，故謂之正月。繁，多也。訛，偽也。孔，甚也。將，大也。此言王政乖舛，陽月多霜，害於生物，故己心為憂傷，而衆庶之人，共為偽言，以是為非，排斥賢儁，禍甚大也。」</span>此皆不和，賢不肖易位之所致也。<span class="style7">師古曰：「賢人在下，不肖居上，故云易位。」</span></p>
<p>　　自此之後，天下大亂，篡殺殃禍並作，厲王奔彘，<span class="style7">師古曰：「厲王無道，下不堪命，乃相與畔襲厲王。厲王出奔彘。彘，晉地，今晉州北永安縣是也。」</span>幽王見殺。<span class="style7">師古曰：「為犬戎所攻，殺幽王于驪山下，虜襃姒，盡取周賂而去。」</span>至乎平王末年，魯隱之始即位也，<span class="style7">師古曰：「平王，幽王之子。」</span>周大夫祭伯乖離不和，出奔於魯，<span class="style7">張晏曰：「隱元年『祭伯來』，穀梁傳曰『奔也』。」師古曰：「祭音側介反。」</span>而春秋為諱，不言來奔，傷其禍殃自此始也。是後尹氏世卿而專恣，<span class="style7">師古曰：「春秋公羊經隱公三年『夏四月，尹氏卒。』傳曰『尹氏者何？天子之大夫也。其稱尹氏何？貶也。曷為貶？譏繼卿。繼卿，非禮也。』又詩小雅節南山云『尹氏太師，赫赫師尹，不平謂何！』刺之也。」</span>諸侯背畔而不朝，周室卑微。二百四十二年之閒，<span class="style7">師古曰：「謂從隱公元年至哀公十四年獲麟也。隱公十一年，桓公十八年，莊公三十二年，閔公二年，僖公三十三年，文公十八年，宣公十八年，成公十八年，襄公三十一年，昭公三十二年，定公十五年，哀公十四年，凡二百四十二年也。」</span>日食三十六，<span class="style7">師古曰：「謂隱三年二月己巳；桓三年七月壬辰朔，十七年十月朔；莊十八年三月，二十五年六月辛未朔，二十六年十二月癸亥朔，三十年九月庚午朔；僖五年九月戊申朔，十二年三月庚午，十五年五月；文元年二月癸亥朔，十五年六月辛丑朔；宣八年七月甲子，十年四月丙辰，十七年六月癸卯；成十六年六月丙寅朔，十七年十二月丁巳朔；襄十四年二月乙未朔，十五年秋八月丁巳，二十年冬十月丙辰朔，二十一年九月庚戌朔，冬十月庚辰朔，二十三年二月癸酉朔，二十四年秋七月甲子朔，八月癸巳朔，二十七年冬十二月乙亥朔；昭七年夏四月甲辰朔，十五年六月丁巳朔，十七年夏六月甲戌朔，二十一年秋七月壬午朔，二十二年十二月癸酉朔，二十四年夏五月乙未朔，三十一年十二月辛亥朔；定五年正月辛亥朔，十二年十一月丙寅朔，十五年八月庚辰朔：凡三十六也。」</span>地震五，<span class="style7">師古曰：「謂文九年九月癸酉，襄十六年五月甲子，昭十九年五月己卯，二十三年八月乙未，哀三年四月甲午，凡五也。」</span>山陵崩阤二，<span class="style7">師古曰：「謂僖十四年八月辛卯沙鹿崩，成五年夏梁山崩，凡二也。阤，下頹也。音丈爾反。」</span>彗星三見，<span class="style7">師古曰：「謂文十四年秋七月有星孛入于北斗，昭十七年冬有星孛于大辰，哀十三年冬十一月有星孛于東方。」</span>夜常星不見，夜中星隕如雨一，<span class="style7">師古曰：「事在莊七年夏四月辛卯。」</span>火災十四。<span class="style7">師古曰：「桓十四年秋八月壬申御廩災，莊二十年夏齊大災，僖二十年五月乙巳西宮災，成三年二月甲子新宮災，襄九年春宋火，三十年五月甲午宋災，昭九年夏四月陳火，十八年夏五月壬午宋、衞、陳、鄭災，定二年夏五月壬辰雉門及兩觀災，哀三年五月辛卯桓宮、僖宮災，四年六月辛丑亳社災，凡十四也。」</span>長狄入三國，<span class="style7">師古曰：「謂春秋文十一年經書『冬十月甲午叔孫得臣敗狄于鹹』，公羊傳曰『狄者何？長狄也，兄弟三人，一者之齊，一者之魯，一者之晉。』之齊榮如，之魯喬如，之晉焚如。長狄，鄋瞞之種。鄋音搜，瞞音末安反。」</span>五石隕墜，六鶂退飛，多麋，有蜮、蜚，鸜鵒來巢者，皆一見。<span class="style7">師古曰：「謂僖十六年『正月戊申朔，隕石于宋，五。是月，六鶂退飛過宋都。』莊十七年『冬，多麋。』十八年『秋，有蜮。』二十九年『秋，有蜚。』昭二十五年『夏，有鸜鵒來巢。』蜮，短尾狐也。鶂，水鳥也。蜚，負蠜也。鶂音五歷反。蜮音域。蜚音扶味反。鴝音劬。鵒音欲。」</span>晝冥晦。<span class="style7">師古曰：「僖十五年『九月己卯晦，震夷伯之廟。』穀梁傳曰『晦，冥也。』」</span>雨木冰。<span class="style7">師古曰：「事在成十六年正月。雨木冰者，氣著樹木結為冰也，今俗呼為間樹。雨音于具反。」</span>李梅冬實。七月霜降，草木不死。<span class="style7">師古曰：「僖三十三年經書『冬隕霜，不煞草。』李梅實，未知在何月也。而此言李梅冬實，又云七月霜降，草木不死，與今春秋不同，未見義所出。」</span>八月殺菽。<span class="style7">師古曰：「謂定公元年『十月，隕霜殺菽。』周之十月，夏之八月。菽謂豆也。」</span>大雨雹。<span class="style7">師古曰：「事在僖二十九年秋，及昭三年冬，四年正月。雨音于具反。」</span>雨雪靁霆失序相乘。<span class="style7">師古曰：「隱九年三月癸酉大雨震電，庚辰大雨雪，莊六年冬十月雨雪，僖十年冬大雨雪，皆是也。靁，古雷字也。霆，雷之急者也，音大丁反。」</span>水、旱、饑，蝝、螽、螟螽午並起。<span class="style7">如淳曰：「螽午猶雜沓也。」師古曰：「謂桓元年秋大水，十三年夏大水，莊七年秋大水，十一年秋宋大水，二十四年秋大水，二十五年秋大水，宣十年秋大水，成五年秋大水，襄二十四年秋七月大水；僖二十一年夏大旱，宣七年秋大旱；宣十年冬饑，十五年冬蝝生饑，襄二十四年冬大饑；桓五年秋螽，僖十五年八月螽，文三年秋雨螽於宋，八年冬螽，宣六年八月螽，十三年秋、十五年秋螽，襄七年八月螽，哀十二年十二月螽，十三年九月螽，十二月螽；隱五年九月螟，八年九月螟，莊六年秋螟：皆是也。螽即螟也。螟，蟲之食苗心者也。螽音終，螟音冥。」</span>當是時，禍亂輒應，弒君三十六，<span class="style7">師古曰：「謂隱公四年衞州吁弒其君完；十一年羽父使賊弒公于寪氏；桓二年宋督弒其君與夷；七年曲沃伯誘晉小子侯殺之；十七年鄭高渠彌弒昭公；莊八年齊無知弒其君諸兒；十二年宋萬弒其君捷；十四年傅瑕弒其君鄭子；三十二年共仲使圉人犖賊子般；閔二年共仲使卜齮賊公于武闈；僖十年晉里克弒其君卓；二十四年晉弒懷公于高梁；文元年楚太子商臣弒其君頵；十四年齊公子商人弒其君舍；十六年宋人弒其君杵臼；十八年齊人弒其君商人；魯襄仲殺子惡；莒弒其君庶其；宣二年晉趙盾弒其君夷臯；四年鄭公子歸生弒其君夷；十年陳夏徵舒弒其君平國；成十八年晉弒其君州蒲；襄七年鄭子駟使賊夜弒僖公；二十五年齊崔杼弒其君光；二十六年衞甯喜弒其君剽；二十九年閽弒吳子餘祭；三十年蔡太子般弒其君固；三十一年莒人弒其君密州；昭元年楚公子圍問王疾，縊而弒之；十三年楚公子比弒其君虔于乾谿；十九年許太子止弒其君買；二十七年吳弒其君僚；定十三年薛弒其君比；哀四年盜殺蔡侯申；六年齊陳乞弒其君荼；十年齊人弒悼公：凡三十六。」</span>亡國五十二，<span class="style7">師古曰：「謂桓五年州公如曹；莊四年紀侯大去其國；十年齊師滅譚；十三年齊人滅遂；十四年楚子滅息；十六年楚滅鄧；閔元年晉滅耿，滅霍，滅魏；僖五年楚滅弦，晉滅虢，滅虞；十二年楚人滅黃；十七年楚滅項；十九年秦人取梁；二十五年衞侯燬滅邢；二十六年楚人滅夔；三十三年秦滅滑；文四年楚滅江；五年楚人滅六，滅蓼；十六年楚人、秦人、巴人滅庸；宣八年楚人滅舒蓼，九年取根牟；十二年楚子滅蕭；十五年晉師滅赤狄潞氏；成六年取鄟；十七年楚滅舒庸；襄六年莒人滅鄫，齊侯滅萊；十年諸侯滅偪陽；十三年取邿；二十五年楚滅舒鳩；昭四年楚子滅賴；十三年晉滅肥；十六年楚子取戎蠻氏；十七年晉滅陸渾戎；二十一年晉滅鼓；三十年吳滅徐；定四年蔡滅沈；五年楚滅唐；六年鄭滅許；十四年楚人滅頓；十五年楚子滅胡；哀八年宋公滅曹；又邾滅須句，楚滅權，晉滅焦、楊，楚滅道、房、申：凡五十二。」</span>諸侯奔走，不得保其社稷者，不可勝數也。<span class="style7">師古曰：「謂桓十五年鄭伯突出奔蔡，襄十四年衞侯出奔齊，昭三年北燕伯款出奔齊，二十三年莒子庚輿來奔之類是也。」</span>周室多禍：晉敗其師於貿戎；<span class="style7">師古曰：「貿戎，地名也。春秋公羊經成元年秋，王師敗績于貿戎。傳曰『孰敗之？蓋晉敗之』也。貿音莫侯反。」</span>伐其郊；<span class="style7">師古曰：「郊、周邑也。昭二十三年正月，經書『晉人圍郊』也。」</span>鄭傷桓王；<span class="style7">應劭曰：「王以諸侯伐鄭，鄭伯禦之，射王中肩。」師古曰：「事在桓五年秋。」</span>戎執其使；<span class="style7">師古曰：「隱七年冬，經書『天王使凡伯來聘，戎伐凡伯于楚丘以歸』。」</span>衞侯朔召不徃，齊逆命而助朔；<span class="style7">師古曰：「春秋桓十六年，經書『衞侯朔出奔齊』，穀梁傳曰『天子召而不往也』。」</span>五大夫爭權，三君更立，莫能正理。<span class="style7">應劭曰：「周景王崩，單穆公、劉文公、鞏簡公、甘平公、召莊公，此五大夫相與爭奪，更立王子猛、子朝及敬王，是為三君也。更音工衡反。」</span>遂至陵夷不能復興。<span class="style7">師古曰：「陵夷謂卑替也。解在成紀及異姓諸侯王表也。」</span></p>
<p>　　由此觀之，和氣致祥，乖氣致異；祥多者其國安，異衆者其國危，天地之常經，古今之通義也。今陛下開三代之業，招文學之士，優游寬容，使得並進。今賢不肖渾殽，<span class="style7">師古曰：「言雜亂也。渾音胡本反，其下亦同。」</span>白黑不分，邪正雜糅，忠讒並進。<span class="style7">師古曰：「糅，和也，音汝救反。」</span>章交公車，人滿北軍。<span class="style7">如淳曰：「漢儀注中壘校尉主北軍壘門內，尉一人主上書者獄。上章於公車，有不如法者，以付北軍尉，北軍尉以法治之。楊惲上書，遂幽北闕。北闕，公車所在。」</span>朝臣舛午，膠戾乖剌，<span class="style7">師古曰：「言志意不和，各相違背。午音五故反，剌音來曷反。」</span>更相讒愬，轉相是非。<span class="style7">師古曰：「更音工衡反。」</span>傳授增加，文書紛糾，前後錯繆，毀譽渾亂。<span class="style7">師古曰：「言各任私情，不得其實。」</span>所以營或耳目，感移心意，不可勝載。<span class="style7">師古曰：「言其誣罔天子也。營謂回繞之。」</span>分曹為黨，徃徃群朋，<span class="style7">師古曰：「曹，輩也。」</span>將同心以陷正臣。正臣進者，治之表也；正臣陷者，亂之機也。乘治亂之機，未知孰任，而災異數見，此臣所以寒心者也。夫乘權藉勢之人，子弟鱗集於朝，<span class="style7">師古曰：「言其相次如魚鱗。」</span>羽翼陰附者衆，輻湊於前，<span class="style7">師古曰：「輻湊，言如車輻之歸於轂也。」</span>毀譽將必用，以終乖離之咎。<span class="style7">師古曰：「言讒佞之人毀譽得進，則忠賢被斥，日以乖離也。」</span>是以日月無光，雪霜夏隕，海水沸出，陵谷易處，列星失行，皆怨氣之所致也。夫遵衰周之軌迹，循詩人之所刺，而欲以成太平，致雅頌，猶卻行而求及前人也。<span class="style7">師古曰：「卻音邱略反。」</span>初元以來六年矣，案春秋六年之中，災異未有稠如今者也。<span class="style7">師古曰：「稠，多也。音直流反。」</span>夫有春秋之異，無孔子之救，猶不能解紛，<span class="style7">師古曰：「紛，亂也。」</span>況甚於春秋乎？</p>
<p>　　原其所以然者，讒邪並進也。讒邪之所以並進者，由上多疑心，旣已用賢人而行善政，如或譖之，則賢人退而善政還。<span class="style7">師古曰：「還謂收還也。」</span>夫執狐疑之心者，來讒賊之口；持不斷之意者，開群枉之門。<span class="style7">師古曰：「枉，曲也。」</span>讒邪進則衆賢退，群枉盛則正士消。故易有否泰。<span class="style7">師古曰：「否音皮鄙反。」</span>小人道長，君子道消，君子道消，則政日亂，故為否。否者，閉而亂也。君子道長，小人道消，小人道消，則政日治，故為泰。泰者，通而治也。詩又云「雨雪麃麃，見晛聿消」，<span class="style7">師古曰：「此小雅角弓篇刺幽王好讒佞之詩也。麃麃，盛也。見，無雲也。晛，日氣也。聿，辭也。言雨雪之盛麃麃然，至於無雲，日氣始出，而雨雪皆消釋矣。喻小人雖多，王若欲興善政，則賢者升用，而小人誅滅矣。麃音彼驕反。晛音乃見反。」。</span>與易同義。昔者鯀、共工、驩兜與舜、禹雜處堯朝，<span class="style7">師古曰：「鯀，崇伯之名，即檮杌也。共工，少皞氏之後，即窮竒也。驩兜，帝鴻氏之後，即渾敦也。鯀音工本反。驩音火官反。檮音徒高反。杌音兀。渾音胡本反。敦音徒本反。」</span>周公與管、蔡並居周位，當是時，迭進相毀，<span class="style7">師古曰：「迭，互也。音大結反。」</span>流言相謗，豈可勝道哉！帝堯、成王能賢舜、禹、周公而消共工、管、蔡，故以大治，榮華至今。孔子與季、孟偕仕於魯，<span class="style7">師古曰：「季、孟謂季孫、孟孫，皆桓公之後代，執國權而卑公室也。」</span>李斯與叔孫俱宦於秦，<span class="style7">師古曰：「叔孫者，叔孫通也。」</span>定公、始皇賢季、孟、李斯而消孔子、叔孫，故以大亂，汚辱至今。故治亂榮辱之端，在所信任；信任旣賢，在於堅固而不移。詩云「我心匪石，不可轉也」。<span class="style7">師古曰：「此邶柏舟之詩也，言石性雖堅，尚可移轉，己志貞確，執德不傾，過於石也。」</span>言守善篤也。易曰「渙汗其大號」。<span class="style7">師古曰：「此易渙卦九五爻辭也。言王者渙然大發號令，如汗之出也。」</span>言號令如汗，汗出而不反者也。今出善令，未能踰時而反，是反汗也；<span class="style7">師古曰：「一時，三月也。」</span>用賢未能三旬而退，是轉石也。論語曰：「見不善如探湯。」<span class="style7">師古曰：「論語載孔子之言。探湯，言其除難無所避也。」</span>今二府奏佞讇不當在位，歷年而不去。<span class="style7">如淳曰：「二府，丞相、御史也。」師古曰：「讇，古諂字。」</span>故出令則如反汗，用賢則如轉石，去佞則如拔山，如此望陰陽之調，不亦難乎！</p>
<p>　　是以羣小窺見閒隙，緣飾文字，巧言醜詆，<span class="style7">師古曰：「詆，毀也，辱也。音丁禮反。」</span>流言飛文，譁於民閒。<span class="style7">師古曰：「譁，讙也。譁音火瓜反。」</span>故詩云：「憂心悄悄，慍于羣小。」<span class="style7">師古曰：「此邶柏舟言仁而不遇之詩也。悄悄，憂貌。慍，怒也。悄音千小反。」</span>小人成羣，誠足慍也。昔孔子與顏淵、子貢更相稱譽，不為朋黨；<span class="style7">師古曰：「事具見論語。更音工衡反。」</span>禹、稷與臯陶傳相汲引，不為比周。<span class="style7">師古曰：「事見尚書舜典。比音頻寐反。」</span>何則？忠於為國，無邪心也。故賢人在上位，則引其類而聚之於朝，易曰「飛龍在天，大人聚也」；<span class="style7">師古曰：「此乾卦九五象辭也。言聖王正位，臨馭四方，則賢人君子皆來見也。」</span>在下位，則思與其類俱進，易曰「拔茅茹以其彙，征吉」。<span class="style7">鄭氏曰；「彙音謂。彙，類也。茹，牽引也。茅喻君有潔白之德，臣下引其類而仕之。」師古曰：「此泰卦初九爻辭。征，行也。茹音汝據反。」</span>在上則引其類，在下則推其類，故湯用伊尹，不仁者遠，而衆賢至，類相致也。今佞邪與賢臣並交戟之內，<span class="style7">師古曰：「交戟，謂宿衞者。」</span>合黨共謀，違善依惡，歙歙訿訿，數設危險之言，欲以傾移主上。如忽然用之，此天地之所以先戒，災異之所以重至者也。<span class="style7">師古曰：「重音直用反。」</span></p>
<p>　　自古明聖，未有無誅而治者也，故舜有四放之罰，<span class="style7">師古曰：「謂流共工于幽州，放驩兜于崇山，竄三曲于三危，殛鯀于羽山也。」</span>而孔子有兩觀之誅，<span class="style7">應劭曰：「少正卯姦人之雄，故孔子攝司寇七日，誅之於兩觀之下。」師古曰：「兩觀，謂闕也。」</span>然後聖化可得而行也。今以陛下明知，誠深思天地之心，迹察兩觀之誅，<span class="style7">師古曰：「尋其餘跡而察之。」</span>覽否泰之卦，觀雨雪之詩，歷周、唐之所進以為法，原秦、魯之所消以為戒，<span class="style7">師古曰：「歷謂歷觀之，原謂思其本也。」</span>考祥應之福，省災異之禍，以揆當世之變，<span class="style7">師古曰：「省，視也。揆，度也。」</span>放遠佞邪之黨，壞散險詖之聚，<span class="style7">師古曰：「險言曰詖，音彼義反。」</span>杜閉群枉之門，廣開衆正之路，<span class="style7">師古曰：「杜，塞也。」</span>決斷狐疑，分別猶豫，使是非炳然可知，則百異消滅，而衆祥並至，太平之基，萬世之利也。</p>
<p>　　臣幸得託肺附，<span class="style7">師古曰：「舊解云肺附謂肝肺相附著，猶言心膂也。一說肺謂斫木之肺札也，自言於帝室猶肺札附於大材木也。」</span>誠見陰陽不調，不敢不通所聞。竊推春秋災異，以救今事一二，條其所以，<span class="style7">師古曰：「以，由也。」</span>不宜宣泄。臣謹重封昧死上。</p>
<p>恭、顯見其書，愈與許、史比而怨更生等。<span class="style7">師古曰：「比音頻寐反。」</span>堪性公方，自見孤立，遂直道而不曲。是歲夏寒，日青無光，恭、顯及許、史皆言堪、猛用事之咎。上內重堪，又患衆口之寖潤，無所取信。時長安令楊興以材能幸，常稱譽堪。上欲以為助，乃見問興：「朝臣齗齗不可光祿勳，何邪？」<span class="style7">師古曰：「齗齗，忿嫉之意也。齗音牛斤反。」</span>興者傾巧士，謂上疑堪，因順指曰：「堪非獨不可於朝廷，自州里亦不可也。臣見衆人聞堪前與劉更生等謀毀骨肉，以為當誅，故臣前言堪不可誅傷，為國養恩也。」上曰：「然此何罪而誅？今宜柰何？」興曰：「臣愚以為可賜爵關內侯，食邑三百戶，勿令典事。明主不失師傅之恩，此最策之得者也。」上於是疑。會城門校尉諸葛豐亦言堪、猛短，上因發怒免豐。語在其傳。又曰：「豐言堪、猛貞信不立，朕閔而不治，又惜其材能未有所効，其左遷堪為河東太守，猛槐里令。」</p>
<p>顯等專權日甚。後三歲餘，孝宣廟闕災，其晦，日有蝕之。於是上召諸前言日變在堪、猛者責問，皆稽首謝。乃因下詔曰：「河東太守堪，先帝賢之，命而傅朕。資質淑茂，道術通明，<span class="style7">師古曰：「淑，善也。茂，美也。」</span>論議正直，秉心有常，發憤悃愊，<span class="style7">張晏曰：「悃，誠也。愊，緻密也。」師古曰：「悃愊，至誠也。悃音口本反。愊音平力反。」</span>信有憂國之心。以不能阿尊事貴，孤特寡助，抑厭遂退，<span class="style7">師古曰：「厭音一甲反，謂不伸也。」</span>卒不克明。<span class="style7">師古曰：「卒，終也。克，能也。」</span>往者衆臣見異，<span class="style7">師古曰：「異，災異也。」</span>不務自修，深惟其故，而反晻昧說天，託咎此人。<span class="style7">師古曰：「晻，不明也，讀與暗同，又音烏感反。」</span>朕不得已，<span class="style7">師古曰：「已，止也。」</span>出而試之，以彰其材。堪出之後，大變仍臻，衆亦嘿然。堪治未期年，而三老官屬有識之士詠頌其美，使者過郡，靡人不稱。<span class="style7">師古曰：「靡，無也。」</span>此固足以彰先帝之知人，而朕有以自明也。俗人乃造端作基，非議詆欺，<span class="style7">師古曰：「詆，毀也，音丁禮反。」</span>或引幽隱，非所宜明，意疑以類，欲以陷之，朕亦不取也。朕迫于俗，不得專心，乃者天著大異，朕甚懼焉。今堪年衰歲暮，恐不得自信，<span class="style7">師古曰：「信讀曰伸。」</span>排於異人，將安究之哉？<span class="style7">師古曰：「究，竟也，明也。」</span>其徵堪詣行在所。」拜為光祿大夫，秩中二千石，領尚書事。猛復為太中大夫給事中。顯幹尚書，<span class="style7">師古曰：「幹與管同，言管主其事。」</span>尚書五人，皆其黨也。堪希得見，常因顯白事，事決顯口。會堪疾瘖，不能言而卒。<span class="style7">師古曰：「瘖音於今反。」</span>顯誣譖猛，令自殺於公車。更生傷之，乃著疾讒、擿要、救危及世頌，凡八篇，<span class="style7">師古曰：「擿謂指發之也，音吐歷反。」</span>依興古事，悼己及同類也。<span class="style7">師古曰：「興謂比喻也，音許證反。」</span>遂廢十餘年。</p>
<p>成帝即位，顯等伏辜，更生乃復進用，更名向。向以故九卿召拜為中郎，使領護三輔都水。<span class="style7">蘇林曰：「三輔多溉灌渠，悉主之，故言都水。」</span>數奏封事，遷光祿大夫。是時帝元舅陽平侯王鳳為大將軍秉政，倚太后，專國權，<span class="style7">師古曰：「倚音於綺反。」</span>兄弟七人皆封為列侯。時數有大異，向以為外戚貴盛，鳳兄弟用事之咎。而上方精於詩書，觀古文，詔向領校中五經祕書。<span class="style7">師古曰：「言中者以別於外。」</span>向見尚書洪範，箕子為武王陳五行陰陽休咎之應。<span class="style7">師古曰：「休，美也，音許求反。它皆類此。」</span>向乃集合上古以來歷春秋六國至秦漢符瑞灾異之記，推迹行事，連傳禍福，著其占驗，比類相從，各有條目，凡十一篇，號曰洪範五行傳論，奏之。天子心知向忠精，故為鳳兄弟起此論也，然終不能奪王氏權。</p>
<p>乆之，營起昌陵，數年不成，復還歸延陵，制度泰奢。向上疏諫曰：</p>
<p>　　臣聞易曰：「安不忘危，存不忘亡，是以身安而國家可保也。」<span class="style7">師古曰：「易下繫之辭。」</span>故賢聖之君，博觀終始，窮極事情，而是非分明。王者必通三統，<span class="style7">應劭曰：「二王之後，與己為三統也。」孟康曰：「天地人之始也。」張晏曰：「一曰天統，為周十一月建子為正，天始施之端也。二曰地統，謂殷以十二月建丑為正，地始化之端也。三曰人統，謂夏以十三月建寅為正，人始成之端也。」師古曰：「二家之說皆不備也。言王者象天地人之三統，故存三代也。」</span>明天命所授者博，非獨一姓也。孔子論詩，至於「殷士膚敏，祼將于京」，<span class="style7">師古曰：「此大雅文王之篇。殷士，殷之卿士也。膚，美也。敏，疾也。祼，灌鬯也。將，行也。京，周京也。言殷之臣有美德而敏疾，乃來助祭于周，行祼鬯之事，是天命無常，歸於有德。」</span>喟然歎曰：<span class="style7">師古曰：「喟然，歎息貌，音丘位反。」</span>「大哉天命！善不可不傳于子孫，是以富貴無常；不如是，則王公其何以戒慎，民萌何以勸勉？」<span class="style7">師古曰：「萌與甿同，無知之貌。」</span>蓋傷微子之事周，而痛殷之亡也。雖有堯舜之聖，不能化丹朱之子；雖有禹湯之德，不能訓末孫之桀紂。自古及今，未有不亡之國也。昔高皇帝旣滅秦，將都雒陽，感寤劉敬之言，自以德不及周，而賢於秦，遂徙都關中，依周之德，因秦之阻。世之長短，以德為効，<span class="style7">師古曰：「効謂徵驗也。」</span>故常戰栗，不敢諱亡。孔子所謂「富貴無常」，蓋謂此也。</p>
<p>　　孝文皇帝居霸陵，北臨廁，<span class="style7">服虔曰：「廁，側近水也。」李竒曰：「霸陵山北頭厠近霸水，帝登其上以遠望也。」</span>意悽愴悲懷，顧謂群臣曰：「嗟乎！以北山石為椁，用紵絮斮陳漆其閒，<span class="style7">應劭曰：「斮，斬也。陳，施也。」孟康曰：「斮絮以漆著其間也。」師古曰：「美石出京師北山，今宜州石是也，故云以北山石為槨。紵絮者，可以紵衣之絮也。斮而陳其間，又從而漆之也。紵音張呂反。斮音側略反。」</span>豈可動哉！」張釋之進曰：「使其中有可欲，雖錮南山猶有隙；使其中無可欲，雖無石椁，又何慼焉？」<span class="style7">師古曰：「有可欲，謂多臧金玉而厚葬之，人皆欲發取之，是有間隙也。無可欲，謂不寘器備而薄葬，人無欲攻掘取之，故無憂慼也。錮謂鑄塞也。云錮南山者，取其深大，假為喻也。錮音固。」</span>夫死者無終極，而國家有廢興，故釋之之言，為無窮計也。孝文寤焉，遂薄葬，不起山墳。</p>
<p>　　易曰：「古之葬者，厚衣之以薪，臧之中野，不封不樹。<span class="style7">師古曰：「厚衣之以薪，言積薪以覆之也。不封，謂不聚土為墳也。不樹，謂不種樹也。衣音於旣反。」</span>後世聖人易之以棺槨。」棺槨之作，自黃帝始。黃帝葬於橋山，<span class="style7">師古曰：「在上郡陽周縣。」</span>堯葬濟陰，丘壠皆小，葬具甚微。<span class="style7">晉灼曰：「丘壟，冢墳也。」</span>舜葬蒼梧，二妃不從。<span class="style7">師古曰：「二妃，堯之二女。」</span>禹葬會稽，不改其列。<span class="style7">鄭氏曰：「不改樹木百物之列也。」如淳曰：「列，隴也。墨子曰『禹葬會稽之山，旣葬，收餘壤其上，壟若參耕之畝，則止矣。』」晉灼曰：「列，肆也。淮南子云『舜葬蒼梧，不變其肆』，言不煩於民也。」師古曰：「鄭說是也。淮南所云『不變其肆』，肆者故也，言山川田畝皆如故耳，非別義也。晉氏失之。」</span>殷湯無葬處。<span class="style7">師古曰：「謂不見傳記也。」</span>文、武、周公葬於畢，<span class="style7">李竒曰：「在岐州之間。」臣瓚曰：「汲郡古文畢西於豐三十里。」師古曰：「二說皆非也。畢陌在長安西北四十里也。」</span>秦穆公葬於雍橐泉宮祈年館下，樗里子葬於武庫，<span class="style7">文穎曰：「秦惠王異母弟也。」師古曰：「樗里子且死，曰：『葬我必於渭南章臺東，後百年當有天子宮夾我墓。』及漢興，長樂宮在其東，未央宮在其西，武庫正直其上也。」</span>皆無丘隴之處。此聖帝明王賢君智士遠覽獨慮無窮之計也。其賢臣孝子亦承命順意而薄葬之，此誠奉安君父，忠孝之至也。</p>
<p>　　夫周公，武王弟也，葬兄甚微。孔子葬母於防，<span class="style7">師古曰：「防，魯邑名也。音扶方反。」</span>稱古墓而不墳，<span class="style7">師古曰：「墓謂壙穴也。墳謂積土也。」</span>曰：「丘，東西南北之人也，不可不識也。」<span class="style7">師古曰：「東西南北，言周遊以行其道，不得專在本邦，故墓須表識，音式志反。」</span>為四尺墳，遇雨而崩。弟子修之，以告孔子，孔子流涕曰：「吾聞之，古者不修墓。」蓋非之也。<span class="style7">師古曰：「事見禮記。」</span>延陵季子適齊而反，其子死於嬴、博之閒，<span class="style7">師古曰：「二邑並在泰山，其子死於其間。」</span>穿不及泉，斂以時服，封墳掩坎，其高可隱，<span class="style7">孟康曰：「隱蔽之，才可見而已。」臣瓚曰：「謂人立可隱肘也。」師古曰：「瓚說是也。隱音於靳反。」</span>而號曰：<span class="style7">師古曰：「號謂哭而且言也。」</span>「骨肉歸復於土，命也，魂氣則無不之也。」夫嬴、博去吳千有餘里，季子不歸葬。孔子徃觀曰：「延陵季子於禮合矣。」<span class="style7">師古曰：「事亦見禮記。」</span>故仲尼孝子，而延陵慈父，舜禹忠臣，周公弟弟，<span class="style7">師古曰：「弟弟者，言弟能順理也。上弟音徒計反。」</span>其葬君親骨肉，皆微薄矣；非苟為儉，誠便於體也。宋桓司馬為石槨，仲尼曰「不如速朽。」<span class="style7">李竒曰：「宋桓魋為石槨，奢泰，故激以此言。」</span>秦相呂不韋集知略之士而造春秋，亦言薄葬之義，皆明於事者也。</p>
<p>　　逮至吳王闔閭，違禮厚葬，十有餘年，越人發之。及秦惠文、武、昭、嚴襄五王，<span class="style7">師古曰：「嚴襄者，謂莊襄，則始皇父也。」</span>皆大作丘隴，多其瘞臧，<span class="style7">師古曰：「瘞，埋也。音于例反。」</span>咸盡發掘暴露，甚足悲也。秦始皇帝葬於驪山之阿，<span class="style7">師古曰：「阿謂山曲也。」</span>下錮三泉，上崇山墳，其高五十餘丈，周回五里有餘；石槨為游館，<span class="style7">李竒曰：「壙中為遊戲之觀也。」師古曰：「多累石作槨於壙中，以為離宮別館也。」</span>人膏為燈燭，水銀為江海，黃金為鳧鴈。珍寶之臧，機械之變，<span class="style7">孟康曰：「作機發木人之屬，盡其巧變也。」晉灼曰：「始皇本紀令匠作機弩矢，有所穿近，輒射之。又言工匠為機，咸皆知之，已下，閉羨門，皆殺工匠也。」師古曰：「晉說是也。」</span>棺椁之麗，宮館之盛，不可勝原。<span class="style7">師古曰：「言不能盡其本數。」</span>又多殺宮人，生薶工匠，計以萬數。天下苦其役而反之，驪山之作未成，而周章百萬之師至其下矣。<span class="style7">師古曰：「周章，陳勝之將。」</span>項籍燔其宮室營宇，往者咸見發掘。<span class="style7">師古曰：「言至其墓所者發掘之而求財物也。」</span>其後牧兒亡羊，羊入其鑿，<span class="style7">師古曰：「鑿謂所穿冢臧者，音在到反。」</span>牧者持火照求羊，失火燒其臧椁。自古至今，葬未有盛如始皇者也，數年之間，外被項籍之災，內離牧豎之禍，<span class="style7">師古曰：「離，遭也。」</span>豈不哀哉！</p>
<p>　　是故德彌厚者葬彌薄，知愈深者葬愈微。無德寡知，其葬愈厚，丘隴彌高，宮廟甚麗，發掘必速。由是觀之，明暗之效，葬之吉凶，昭然可見矣。周德旣衰而奢侈，宣王賢而中興，更為儉宮室，小寢廟。詩人美之，斯干之詩是也，<span class="style7">師古曰：「小雅篇名，美宣王考室。其首章曰『秩秩斯干』。秩秩，流行也。干，澗也。喻宣王之德如澗水源，秩秩流出，無極已也。」</span>上章道宮室之如制，下章言子孫之衆多也。<span class="style7">師古曰：「宮室如制，謂『殖殖其廷，有覺其楹，君子攸寧』也。子孫衆多，謂『維熊維羆，男子之祥；維虺維蛇，女子之祥』也。」</span>及魯嚴公<span class="style7">師古曰：「即莊公也。」</span>刻飾宗廟，多築臺囿，<span class="style7">師古曰：「解在五行志。」</span>後嗣再絕，<span class="style7">孟康曰：「謂子般、閔公皆殺死也。」</span>春秋刺焉。周宣如彼而昌，魯、秦如此而絕，是則奢儉之得失也。</p>
<p>　　陛下即位，躬親節儉，始營初陵，其制約小，天下莫不稱賢明。及徙昌陵，增埤為高，<span class="style7">師古曰：「埤，下也，音婢。」</span>積土為山，發民墳墓，積以萬數，營起邑居，期日迫卒，<span class="style7">師古曰：「卒讀曰猝。」</span>功費大萬百餘。<span class="style7">應劭曰：「大萬，億也。大，巨也。」</span>死者恨於下，生者愁於上，怨氣感動陰陽，因之以饑饉，物故流離以十萬數，<span class="style7">師古曰：「物故，謂死也。流離，謂亡其居處也。」</span>臣甚惽焉。<span class="style7">師古曰：「惽謂不了，言惑於此事也。惽音昬。一曰，惽，古閔字，憂病也。」</span>以死者為有知，發人之墓，其害多矣；若其無知，又安用大？<span class="style7">師古曰：「安，焉也。」</span>謀之賢知則不說，以示衆庶則苦之；<span class="style7">師古曰：「說讀曰悅。其下亦同。」</span>若苟以說愚夫淫侈之人，又何為哉！陛下慈仁篤美甚厚，聦明疏達蓋世，宜弘漢家之德，崇劉氏之美，光昭五帝、三王，而顧與暴秦乱君競為奢侈，<span class="style7">師古曰：「顧猶反也。」</span>比方丘壠，說愚夫之目，隆一時之觀，違賢知之心，亡萬世之安，臣竊為陛下羞之。唯陛下上覽明聖黃帝、堯、舜、禹、湯、文、武、周公、仲尼之制，下觀賢知穆公、延陵、樗里、張釋之之意。孝文皇帝去墳薄葬，以儉安神，可以為則；秦昭、始皇增山厚臧，以侈生害，足以為戒。初陵之橅，宜從公卿大臣之議，<span class="style7">應劭曰：「橅音規摹之摹。」師古曰：「謂規度墓地，應音是也。韋玄成傳及蕭望之傳規橅音義皆同，其字從木。」</span>以息衆庶。</p>
<p>書奏，上甚感向言，而不能從其計。</p>
<p>向睹俗彌奢淫，而趙、衞之屬起微賤，踰禮制。<span class="style7">師古曰：「趙皇后、昭儀、衞倢伃也。」</span>向以為王敎由內及外，自近者始。故採取詩書所載賢妃貞婦，興國顯家可法則，及孽嬖亂亡者，<span class="style7">師古曰：「孽，庶也。嬖，愛也。嬖音必計反。」</span>序次為列女傳，凡八篇，以戒天子。及采傳記行事，著新序、說苑凡五十篇奏之。數上疏言得失，陳法戒。書數十上，以助觀覽，補遺闕。上雖不能盡用，然內嘉其言，常嗟歎之。</p>
<p>時上無繼嗣，政由王氏出，災異𣹰甚。<span class="style7">師古曰：「𣹰，漸也。」</span>向雅竒陳湯智謀，與相親友，獨謂湯曰：「災異如此，而外家日盛，其漸必危劉氏。吾幸得同姓末屬，絫世蒙漢厚恩，<span class="style7">師古曰：「絫，古累字。」</span>身為宗室遺老，歷事三主。上以我先帝舊臣，每進見常加優禮，吾而不言，孰當言者？」<span class="style7">師古曰：「孰，誰也。」</span>向遂上封事極諫曰：</p>
<p>　　臣聞人君莫不欲安，然而常危，莫不欲存，然而常亡，失御臣之術也。夫大臣操權柄，持國政，<span class="style7">師古曰：「操，執也。音千高反。」</span>未有不為害者也。昔晉有六卿，<span class="style7">應劭曰：「智伯、范、中行、韓、魏、趙也。」</span>齊有田、崔，衞有孫、甯，魯有季、孟，常掌國事，世執朝柄。終後田氏取齊；六卿分晉；崔杼弒其君光；孫林父、甯殖出其君衎，弒其君剽；<span class="style7">師古曰：「衎音口旦反。剽音匹照反。解在五行志。」</span>季氏八佾舞於庭，三家者以雍徹，<span class="style7">師古曰：「佾，列也，謂舞者之行列也。八人一佾，八佾六十四人也。雍，樂詩名，徹饌奏之。皆憯王者之禮。」</span>並專國政，卒逐昭公。周大夫尹氏筦朝事，<span class="style7">師古曰：「筦與管同。」</span>濁亂王室，子朝、子猛更立，連年乃定。<span class="style7">師古曰：「更音工衡反。解並在五行志。」</span>故經曰「王室亂」，又曰「尹氏殺王子克」，甚之也。<span class="style7">師古曰：「言其惡大甚也。」</span>春秋舉成敗，錄禍福，如此類甚衆，皆陰盛而陽微，下失臣道之所致也。故書曰：「臣之有作威作福，害于而家，凶于而國。」<span class="style7">師古曰：「周書洪範也。而，汝也。言唯君得作威作福，臣下為之，則致凶害也。」</span>孔子曰「祿去公室，政逮大夫」，危亡之兆。<span class="style7">李竒曰：「卿當為政，而反大夫為政也。」臣瓚曰：「政不由君，下及大夫也。上大夫即卿也。」師古曰：「瓚說是也。論語孔子曰：『祿去公室五君矣，政逮於大夫四君矣，故三桓之子孫微矣。」</span>秦昭王舅穰侯及涇陽、葉陽君<span class="style7">鄭氏曰：「皆昭王母之弟也。」師古曰：「穰侯，魏冉也。涇陽、葉陽，皆其弟也。葉音式涉反。」</span>專國擅埶，上假太后之威，三人者權重於昭王，家富於秦國，國甚危殆，賴寤范雎之言，而秦復存。二世委任趙高，專權自恣，壅蔽大臣，終有閻樂望夷之禍，<span class="style7">鄭氏曰：「望夷，秦宮名也。」應劭曰：「秦二世齋於望夷之宮，閻樂以兵殺二世也。」師古曰：「博物志云宮在長陵西北，長平觀道東，臨涇水，作之以望北夷。此說非也。胡亥葬於宜春苑，苑不在渭北也。」</span>秦遂以亡。近事不遠，即漢所代也。</p>
<p>　　漢興，諸呂無道，擅相尊王。呂產、呂祿席太后之寵，據將相之位，<span class="style7">師古曰：「席猶因也，言若人之坐於席也。」</span>兼南北軍之衆，擁梁、趙王之尊，驕盈無厭，欲危劉氏。賴忠正大臣絳侯、朱虛侯等竭誠盡節以誅滅之，然後劉氏復安。今王氏一姓乘朱輪華轂者二十三人，青紫貂蟬充盈幄內，魚鱗左右。<span class="style7">師古曰：「言在帝之左右，相次若魚鱗也。」</span>大將軍秉事用權，五侯驕奢僭盛，並作威福，擊斷自恣，行汙而寄治，身私而託公，<span class="style7">師古曰：「寄，託也。內為汙私之行，而外託治公之道也。」</span>依東宮之尊，假甥舅之親，以為威重。<span class="style7">師古曰：「東宮，太后所居也。」</span>尚書九卿州牧郡守皆出其門，<span class="style7">師古曰：「言為其僚吏者皆居顯要之職。」</span>筦執樞機，朋黨比周。稱譽者登進，忤恨者誅傷；游談者助之說，執政者為之言。排擯宗室，孤弱公族，其有智能者，尤非毀而不進。遠絕宗室之任，不令得給事朝省，恐其與己分權；數稱燕王、蓋主以疑上心，<span class="style7">師古曰：「示宗室親近而反逆也。」</span>避諱呂、霍而弗肯稱。<span class="style7">師古曰：「呂后、霍后二家皆坐僭擅誅滅，故為王氏諱而不言也。」</span>內有管、蔡之萌，外假周公之論，兄弟據重，宗族磐互。<span class="style7">師古曰：「磐結而交互也。字或作牙，謂若犬牙相交入之意也。」</span>歷上古至秦漢，外戚僭貴未有如王氏者也。雖周皇甫、秦穰侯、漢武安、呂、霍、上官之屬，皆不及也。<span class="style7">師古曰：「皇甫，周卿士字也，周后寵之，故處於盛位，權黨於朝，詩人刺之。事見小雅十月之交篇。武安侯，田蚡也。」</span></p>
<p>　　物盛必有非常之變先見，為其人微象。孝昭帝時，冠石立於泰山，<span class="style7">晉灼曰：「漢注冠山石名。」臣瓚曰：「冠山下有石自立，三石為足，一石在上，故曰冠石也。」師古曰：「事具在眭孟傳。」</span>仆栁起於上林。<span class="style7">師古曰：「其樹已死，僵仆於地，而更起生，事亦具在眭孟傳。」</span>而孝宣帝即位，今王氏先祖墳墓在濟南者，其梓柱生枝葉，扶疏上出屋，根垂地中，雖立石起栁，無以過此之明也。事埶不兩大，王氏與劉氏亦且不並立，如下有泰山之安，則上有累卵之危。陛下為人子孫，守持宗廟，而令國祚移於外親，降為皁隷，<span class="style7">師古曰：「皁隷，卑賤之人也。春秋左氏傳曰『大夫臣士，士臣皁，皁臣輿，輿臣隷』也。」</span>縱不為身，柰宗廟何！婦人內夫家，外父母家，此亦非皇太后之福也。<span class="style7">如淳曰：「內猶親也，而皇太后反外夫家也。」</span>孝宣皇帝不與舅平昌侯權，所以安全之也。</p>
<p>　　夫明者起福於無形，銷患於未然。宜發明詔，吐德音，援近宗室，親而納信，<span class="style7">師古曰：「援，引也，謂升引而附近之也。援音爰。」</span>黜遠外戚，毋授以政，<span class="style7">師古曰：「遠謂疏而離之也。音于萬反。」</span>皆罷令就弟，以則效先帝之所行，厚安外戚，全其宗族，誠東宮之意，外家之福也。王氏永存，保其爵祿，劉氏長安，不失社稷，所以襃睦外內之姓，子子孫孫無疆之計也。如不行此策，田氏復見於今，六卿必起於漢，<span class="style7">師古曰：「如，若也。」</span>為後嗣憂，昭昭甚明，不可不深圖，不可不蚤慮。<span class="style7">師古曰：「蚤，古早字。」</span>易曰：「君不密，則失臣；臣不密，則失身；幾事不密，則害成。」<span class="style7">師古曰：「上繫之辭也。」</span>唯陛下深留聖思，審固幾密，覽徃事之戒，以折中取信，居萬安之實，用保宗廟，乆承皇太后，<span class="style7">師古曰：「言社稷不安，則帝身亦不得久事皇太后也。」</span>天下幸甚。</p>
<p>書奏，天子召見向，歎息悲傷其意，謂曰：「君且休矣，吾將思之。」<span class="style7">師古曰：「且令出外休息。」</span>以向為中壘校尉。</p>
<p>向為人簡易無威儀，廉靖樂道，不交接世俗，專積思於經術，晝誦書傳，夜觀星宿，或不寐達旦。元延中，星孛東井，蜀郡岷山崩雍江。<span class="style7">師古曰：「雍讀作壅。」</span>向惡此異，語在五行志。懷不能已，復上奏，其辭曰：</p>
<p>　　臣聞帝舜戒伯禹，毋若丹朱敖；<span class="style7">師古曰：「事見虞書益稷篇。丹朱，堯子也。敖讀曰傲。」</span>周公戒成王，毋若殷王紂。<span class="style7">師古曰：「事見周書亡逸篇。」</span>詩曰「殷監不遠，在夏后之世」，<span class="style7">師古曰：「大雅蕩之詩。」</span>亦言湯以桀為戒也。聖帝明王常以敗亂自戒，不諱廢興，故臣敢極陳其愚，唯陛下留神察焉。</p>
<p>　　謹案春秋二百四十二年，日蝕三十六，襄公尤數，率三歲五月有竒而壹食。<span class="style7">師古曰：「竒謂成數之餘，不滿者也。音居宜反。」</span>漢興訖竟寧，孝景帝尤數，率三歲一月而一食。臣向前數言日當食，今連三年比食。<span class="style7">師古曰：「比，頻也。」</span>自建始以來，二十歲間而八食，率二歲六月而一發，古今䍐有。異有小大希稠，占有舒疾緩急，而聖人所以斷疑也。易曰：「觀乎天文，以察時變。」<span class="style7">師古曰：「賁彖辭也。」</span>昔孔子對魯哀公，並言夏桀、殷紂暴虐天下，故歷失則攝提失方，孟陬無紀，<span class="style7">孟康曰：「攝提，星名也。隨斗杓建十二月，歷不正，則失其所建。首時為孟，正月為陬。」師古曰：「陬音子侯反，又音鄒。」</span>此皆易姓之變也。秦始皇之末至二世時，日月薄食，山陵淪亡，辰星出於四孟，<span class="style7">師古曰：「四時之孟月也。當見四仲也。」</span>太白經天而行，<span class="style7">孟康曰：「謂出東入西，出西入東也。太白陰星，出東當伏東，出西當伏西。過午為經天也。」</span>無雲而雷，<span class="style7">張晏曰：「雷當託雲，猶君之託臣也。二世不恤天下，人有畔心，象獨號令而無臣也。」</span>枉矢夜光，<span class="style7">應劭曰：「流星也，其射如矢，蛇行不正，故曰枉矢流，以亂伐亂。」蘇林曰：「有聲為天狗，無聲為枉矢也。」</span>熒惑襲月，<span class="style7">應劭曰：「熒惑主內亂，月主刑，故趙高殺二世也。」</span>㜸火燒宮，<span class="style7">師古曰：「㜸，災也。」</span>野禽戲廷，<span class="style7">張晏曰：「野鳥入處，主人將去。」</span>都門內崩，<span class="style7">師古曰：「內嚮而壞。」</span>長人見臨洮，石隕于東郡，星孛大角，大角以亡。<span class="style7">應劭曰：「天王坐席也。流星茀大角，大角因伏不見也。」</span>觀孔子之言，考暴秦之異，天命信可畏也。及項籍之敗，亦孛大角。漢之入秦，五星聚于東井，得天下之象也。孝惠時，有雨血，日食於衝，滅光星見之異。<span class="style7">孟康曰：「日月行交道之衝也。相薄而旣也，京房所謂陰氣盛，薄奪日光者也。」</span>孝昭時，有泰山卧石自立，上林僵栁復起，大星如月西行，衆星隨之，此為特異。孝宣興起之表，天狗夾漢而西，<span class="style7">李竒曰：「流星也。下墮地為天狗，皆祅星。」</span>乆陰不雨者二十餘日，昌邑不終之異也。皆著於漢紀。觀秦、漢之易世，覽惠、昭之無後，察昌邑之不終，視孝宣之紹起，天之去就，豈不昭昭然哉！高宗、成王亦有雊雉拔木之變，能思其故，故高宗有百年之福，成王有復風之報。<span class="style7">師古曰：「復，反也。事並見尚書高宗肜日及金滕篇，解在五行志。」</span>神明之應，應若景嚮，<span class="style7">師古曰：「嚮讀曰響。」</span>世所同聞也。</p>
<p>　　臣幸得託末屬，誠見陛下有寬明之德，兾銷大異，而興高宗、成王之聲，以崇劉氏，故豤豤數奸死亡之誅。<span class="style7">師古曰：「豤豤，款誠之意也。奸，犯也。豤音懇。奸音干。」</span>今日食尤屢，星孛東井，攝提炎及紫宮，<span class="style7">師古曰：「炎音弋贍反。」</span>有識長老莫不震動，此變之大者也。其事難一二記，故易曰「書不盡言，言不盡意」，<span class="style7">師古曰：「上繫之辭。」</span>是以設卦指爻，而復說義。書曰「伻來以圖」，<span class="style7">孟康曰：「伻，使也。使人以圖來示成王，明口說不了，指圖乃了也。」師古曰：「周書洛誥之辭。」</span>天文難以相曉，臣雖圖上，猶須口說，然後可知，願賜清燕之間，<span class="style7">師古曰：「間讀曰閑。」</span>指圖陳狀。</p>
<p>上輒入之，<span class="style7">師古曰：「謂召入也。」</span>然終不能用也。向每召見，數言公族者國之枝葉，枝葉落則本根無所庇廕；<span class="style7">師古曰：「庇音必寐反。廕音於禁反。」</span>方今同姓疏遠，母黨專政，祿去公室，權在外家，非所以彊漢宗，卑私門，保守社稷，安固後嗣也。</p>
<p>向自見得信於上，故常顯訟宗室，譏刺王氏及在位大臣，其言多痛切，發於至誠。上數欲用向為九卿，輒不為王氏居位者及丞相御史所持，故終不遷。<span class="style7">師古曰：「持謂扶持佐助也。」</span>居列大夫官前後三十餘年，年七十二卒。卒後十三歲而王氏代漢。向三子皆好學：長子伋，<span class="style7">師古曰：「伋音汲。」</span>以易敎授，官至郡守；中子賜，九卿丞，蚤卒；少子歆，最知名。</p>
<p>歆字子駿，少以通詩書能屬文召見成帝，待詔宦者署，為黃門郎。河平中，受詔與父向領校祕書，講六蓺傳記，諸子、詩賦、數術、方技，無所不究。向死後，歆復為中壘校尉。</p>
<p>哀帝初即位，大司馬王莽舉歆宗室有材行，為侍中太中大夫，遷騎都尉、奉車光祿大夫，貴幸。復領五經，卒父前業。歆乃集六蓺群書，種別為七略。語在蓺文志。</p>
<p>歆及向始皆治易，宣帝時，詔向受穀梁春秋，十餘年，大明習。及歆校祕書，見古文春秋左氏傳，歆大好之。時丞相史尹咸以能治左氏，與歆共校經傳。歆略從咸及丞相翟方進受，質問大義。<span class="style7">師古曰：「質，正也。」</span>初左氏傳多古字古言，學者傳訓故而已，<span class="style7">師古曰：「故謂指趣也。」</span>及歆治左氏，引傳文以解經，轉相發明，由是章句義理備焉。歆亦湛靖有謀，<span class="style7">師古曰：「湛讀曰沈。」</span>父子俱好古，博見彊志，<span class="style7">師古曰：「志，記也。」</span>過絕於人。歆以為左丘明好惡與聖人同，<span class="style7">師古曰：「論語載孔子曰：『巧言令色足恭，左丘明恥之，丘亦恥之；匿怨而友其人，左丘明恥之，丘亦恥之。』」</span>親見夫子，而公羊、穀梁在七十子後，<span class="style7">師古曰：「七十子是孔子弟子也，實七十二人，指其言成數也。」</span>傳聞之與親見之，其詳略不同。歆數以難向，向不能非間也，<span class="style7">師古曰：「間音居莧反。」</span>然猶自持其穀梁義。及歆親近，欲建立左氏春秋及毛詩、逸禮、古文尚書皆列於學官。哀帝令歆與五經博士講論其義，諸愽士或不肯置對，<span class="style7">師古曰：「並不與歆意同，故不肯立其學也。置對，置辭以對也。」</span>歆因移書太常博士，讓之曰：</p>
<p>　　昔唐虞旣衰，而三代迭興，<span class="style7">師古曰：「迭，互也。音大結反。」</span>聖帝明王，累起相襲，其道甚著。周室旣微而禮樂不正，道之難全也如此。是故孔子憂道之不行，歷國應聘。自衞反魯，然後樂正，雅頌乃得其所；修易，序書，制作春秋，以紀帝王之道。及夫子沒而微言絕，七十子終而大義乖。重遭戰國，棄籩豆之禮，理軍旅之陳，<span class="style7">師古曰：「籩豆，禮食之器也。以竹曰籩，以木曰豆。籩音邊。」</span>孔氏之道抑，而孫吳之術興。陵夷至于暴秦，燔經書，殺儒士，設挾書之法，行是古之罪，<span class="style7">師古曰：「以古事為是者即罪之。」</span>道術由是遂滅。漢興，去聖帝明王遐遠，仲尼之道又絕，法度無所因襲。時獨有一叔孫通略定禮儀，天下唯有易卜，未有它書。至孝惠之世，乃除挾書之律，然公卿大臣絳、灌之屬咸介冑武夫，莫以為意。至孝文皇帝，始使掌故朝錯<span class="style7">李竒曰：「掌故，官名也。」</span>從伏生受尚書。尚書初出于屋壁，朽折散絕，今其書見在，時師傳讀而已。詩始萌牙。<span class="style7">師古曰：「言若草木之初生。」</span>天下衆書徃徃頗出，皆諸子傳說，猶廣立於學官，為置博士。在漢朝之儒，唯賈生而已。<span class="style7">師古曰：「謂賈誼。」</span>至孝武皇帝，然後鄒、魯、梁、趙頗有詩、禮、春秋先師，<span class="style7">師古曰：「前學之師也。」</span>皆起於建元之間。當此之時，一人不能獨盡其經，或為雅，或為頌，相合而成。泰誓後得，博士集而讀之。故詔書稱曰：「禮壞樂崩，書缺簡脫，朕甚閔焉。」時漢興已七八十年，離於全經，固已遠矣。<span class="style7">師古曰：「言廢絕以久，不可得其真也。」</span></p>
<p>　　及魯恭王壞孔子宅，欲以為宮，而得古文於壞壁之中，逸禮有三十九，書十六篇。天漢之後，孔安國獻之，遭巫蠱倉卒之難，未及施行。及春秋左氏丘明所修，皆古文舊書，多者二十餘通，臧於祕府，伏而未發。孝成皇帝閔學殘文缺，稍離其真，乃陳發祕臧，校理舊文，得此三事，以考學官所傳，經或脫簡，傳或間編。<span class="style7">師古曰：「脫簡，遺失之。間編，謂舊編爛絕，就更次之，前後錯亂也。間音古莧反。」</span>傳問民間，則有魯國柏公、趙國貫公、膠東庸生之遺學與此同，抑而未施。此乃有識者之所惜閔，士君子之所嗟痛也。徃者綴學之士不思廢絕之闕，苟因陋就寡，分文析字，煩言碎辭，學者罷老且不能究其一蓺。<span class="style7">師古曰：「罷讀曰疲。究，竟也。」</span>信口說而背傳記，是末師而非徃古，至於國家將有大事，若立辟雍封禪巡狩之儀，則幽冥而莫知其原。<span class="style7">師古曰：「幽冥猶暗昧也。」</span>猶欲保殘守缺，挾恐見破之私意，而無從善服義之公心，或懷妬嫉，不考情實，雷同相從，隨聲是非，抑此三學，以尚書為備，<span class="style7">蘇林曰：「備之而已。」臣瓚曰：「當時學者，謂尚書唯有二十八篇，不知本有百篇也。」師古曰：「瓚說是也。」</span>謂左氏為不傳春秋，豈不哀哉！</p>
<p>　　今聖上德通神明，繼統揚業，亦閔文學錯亂，學士若茲，雖昭其情，猶依違謙讓，<span class="style7">師古曰：「依違，言不專決也。」</span>樂與士君子同之。故下明詔，試左氏可立不，遣近臣奉指銜命，將以輔弱扶微，與二三君子比意同力，兾得廢遺。<span class="style7">師古曰：「比，合也。經藝有廢遺者，兾得興立之也。比音頻寐反。」</span>今則不然，深閉固距，而不肯試，猥以不誦絕之，<span class="style7">師古曰：「猥，苟也。苟不誦習之，而欲絕去此學。」</span>欲以杜塞餘道，絕滅微學。夫可與樂成，難與慮始，此乃衆庶之所為耳，非所望士君子也。且此數家之事，皆先帝所親論，今上所考視，其古文舊書，皆有徵驗，外內相應，豈苟而已哉！</p>
<p>　　夫禮失求之於野，古文不猶愈於野乎？<span class="style7">師古曰：「愈，勝也。」</span>徃者博士書有歐陽，春秋公羊，易則施、孟，然孝宣皇帝猶廣立穀梁春秋，梁丘易，大小夏侯尚書，義雖相反，猶並置之。何則？與其過而廢之也，寧過而立之。<span class="style7">師古曰：「過猶誤。」</span>傳曰：「文武之道未墜於地，在人；賢者志其大者，不賢者志其小者。」<span class="style7">師古曰：「論語孔子弟子子貢之言。志，識也，一曰記。」</span>今此數家之言所以兼包大小之義，豈可偏絕哉！若必專己守殘，<span class="style7">師古曰：「專執己所偏見，苟守殘缺之文也。」</span>黨同門，妬道真，<span class="style7">師古曰：「黨同師之學，妬道藝之真也。」</span>違明詔，失聖意，以陷於文吏之議，甚為二三君子不取也。</p>
<p>其言甚切，諸儒皆怨恨。是時名儒光祿大夫龔勝以歆移書上疏深自罪責，願乞骸骨罷。及儒者師丹為大司空，亦大怒，奏歆改亂舊章，非毀先帝所立。上曰：「歆欲廣道術，亦何以為非毀哉？」歆由是忤執政大臣，為衆儒所訕，<span class="style7">師古曰：「訕，謗也，音所諫反。」</span>懼誅，求出補吏，為河內太守。以宗室不宜典三河，徙守五原，後復轉在涿郡，歷三郡守。數年，以病免官，起家復為安定屬國都尉。會哀帝崩，王莽持政，莽少與歆俱為黃門郎，重之，白太后。太后留歆為右曹太中大夫，遷中壘校尉，羲和，京兆尹，使治明堂辟雍，封紅休侯。典儒林史卜之官，考定律歷，著三統歷譜。</p>
<p>初，歆以建平元年改名秀，字穎叔云。<span class="style7">應劭曰：「河圖赤伏符云『劉秀發兵捕不道，四夷雲集龍鬬野，四七之際火為主』，故改名，幾以趣也。」</span>及王莽篡位，歆為國師，後事皆在莽傳。</p>
<p>贊曰：仲尼稱「材難不其然與！」<span class="style7">師古曰：「論語載孔子之言也。賢材難得。與讀曰歟。」</span>自孔子後，綴文之士衆矣，唯孟軻、孫況，董仲舒、司馬遷、劉向、楊雄。<span class="style7">師古曰：「孫況即荀卿也。」</span>此數公者，皆博物洽聞，通達古今，其言有補於世。傳曰「聖人不出，其閒必有命世者焉」，豈近是乎？<span class="style7">師古曰：「近音其靳反。」</span>劉氏鴻範論發明大傳，著天人之應；七略剖判蓺文，揔百家之緒；三統歷譜考步日月五星之度。有意其推本之也。<span class="style7">師古曰：「言其究極根本，深有意也。」</span>嗚虖！向言山陵之戒，于今察之，<span class="style7">師古曰：「虖讀曰呼。」</span>哀哉！指明梓柱以推廢興，昭矣！<span class="style7">師古曰：「昭然明白。」</span>豈非直諒多聞，古之益友與！<span class="style7">師古曰：「諒，信也。論語稱孔子曰『益者三友，友直，友諒，友多聞，益矣。』贊言向直諒多聞，可謂益矣。與讀曰歟。」</span></p>
<hr/>
</div>

<!-- end .main --></div>
<!-- end #main --></div>

</div>



</body></html>