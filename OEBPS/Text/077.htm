<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷七十七・蓋諸葛劉鄭孫毋將何傳第四十七</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　　　
	<h1>卷七十七・蓋諸葛劉鄭孫毋將何傳第四十七</h1>
<hr/>
<p id="p0"><a class="gg-link" href="#p0" onclick="return changeColor(this);"></a>蓋寬饒字次公，<span class="style7">師古曰：「蓋音公盍反。」</span>魏郡人也。明經為郡文學，以孝廉為郎。舉方正，對策高弟，遷諫大夫，行郎中戶將事。<span class="style7">師古曰：「百官公卿表郎中令屬官有郎中車、戶、騎三將，蓋各以所主為名也。戶將者，主戶衞也。」</span>劾奏衞將軍張安世子侍中陽都侯彭祖不下殿門，<span class="style7">師古曰：「過殿門不下車也。」</span>并連及安世居位無補。彭祖時實下門，寬饒坐舉奏大臣非是，<span class="style7">師古曰：「不以實也。」</span>左遷為衞司馬。<span class="style7">蘇林曰：「如今衞士令也。」臣瓚曰：「漢注有衞屯司馬。」</span></p>
<p id="p1"><a class="gg-link" href="#p1" onclick="return changeColor(this);"></a>先是時，衞司馬在部，見衞尉拜謁，常為衞官繇使巿買。<span class="style7">師古曰：「繇讀與傜同。」</span>寬饒視事，案舊令，遂揖官屬以下行衞者。<span class="style7">蘇林曰：「衞尉官屬也。或曰詔遣使行衞者也。」師古曰：「或說非也。行音下更反。」</span>衞尉私使寬饒出，寬饒以令詣官府門上謁辭。<span class="style7">文穎曰：「私見使而公辭尚書也。」蘇林曰：「以法詣衞尉府門上謁也。」師古曰：「文說是也。」</span>尚書責問衞尉，<span class="style7">文穎曰：「由寬饒以法令不給使，尚書責衞尉，不復使司馬。」</span>由是衞官不復私使候、司馬。候、司馬不拜，出先置衞，輒上奏辭，<span class="style7">如淳曰：「天子出，為天子先導。先天子發，故上奏辭。」</span>自此正焉。</p>
<p id="p2"><a class="gg-link" href="#p2" onclick="return changeColor(this);"></a>寬饒初拜為司馬，未出殿門，斷其襌衣，<span class="style7">師古曰：「襌音單，其字從衣。」</span>令短離地，冠大冠，帶長劔，躬案行士卒廬室，視其飲食居處，有疾病者身自撫循臨問，加致醫藥，遇之甚有恩。及歲盡交代，上臨饗罷衞卒，<span class="style7">師古曰：「得代當歸者也。」</span>衞卒數千人皆叩頭自請，願復留共更一年，<span class="style7">師古曰：「更猶今言上番也，音工衡反。」</span>以報寬饒厚德。宣帝嘉之，以寬饒為太中大夫，使行風俗，<span class="style7">師古曰：「行音下更反。」</span>多所稱舉貶黜，奉使稱意。擢為司隷校尉，刺舉無所囬避，小大輒舉，所劾奏衆多，廷尉處其法，半用半不用，<span class="style7">師古曰：「以其峻刻，故有不用者。」</span>公卿貴戚及郡國吏繇使至長安，<span class="style7">師古曰：「繇讀與傜同，供傜役及為使而來者。」</span>皆恐懼莫敢犯禁，京師為清。</p>
<p id="p3"><a class="gg-link" href="#p3" onclick="return changeColor(this);"></a>平恩侯許伯入第，<span class="style7">師古曰：「許伯，皇太子外祖也。入第者，治第新成，始入居之。」</span>丞相、御史、將軍、中二千石皆賀，寬饒不行。許伯請之，迺往，從西階上，東鄉特坐。<span class="style7">師古曰：「言自尊抗，無所詘也。鄉讀曰嚮。」</span>許伯自酌曰：「蓋君後至。」寬饒曰：「無多酌我，我迺酒狂。」丞相魏侯笑曰：「次公醒而狂，何必酒也？」坐者皆屬目卑下之。<span class="style7">師古曰：「屬猶注也，音之欲反。下音胡稼反。」</span>酒酣樂作，長信少府檀長卿起舞，為沐猴與狗鬬，<span class="style7">師古曰：「沐猴，獼猴。」</span>坐皆大笑。寬饒不說，卬視屋而歎曰：<span class="style7">師古曰：「說讀曰悅。卬讀曰仰。」</span>「美哉！然富貴無常，忽則易人，此如傳舍，所閱多矣。<span class="style7">師古曰：「言如客舍行客，輒過之，故多所經歷也。」</span>唯謹慎為得乆，君侯可不戒哉！」因起趨出，劾奏長信少府以列卿而沐猴舞，失禮不敬。上欲罪少府，許伯為謝，良久，上迺解。</p>
<p id="p4"><a class="gg-link" href="#p4" onclick="return changeColor(this);"></a>寬饒為人剛直高節，志在奉公。家貧，奉錢月數千，<span class="style7">師古曰：「奉音扶用反。」</span>半以給吏民為耳目言事者。身為司隷，子常步行自戍北邊，<span class="style7">蘇林曰：「子自行戍，不取代。」</span>公廉如此。然深刻喜陷害人，<span class="style7">師古曰：「喜音許吏反。」</span>在位及貴戚人與為怨，<span class="style7">師古曰：「人人皆怨之。」</span>又好言事刺譏，奸犯上意。<span class="style7">師古曰：「奸音干。」</span>上以其儒者，優容之，然亦不得遷。同列後進或至九卿，寬饒自以行清能高，有益於國，而為凡庸所越，愈失意不快，數上疏諫爭。太子庶子王生高寬饒節，而非其如此，予書曰：「明主知君絜白公正，不畏彊禦，<span class="style7">師古曰：「彊禦，彊梁而禦善者也。」</span>故命君以司察之位，擅君以奉使之權，尊官厚祿已施於君矣。君宜夙夜惟思當世之務，奉法宣化，憂勞天下，雖日有益，月有功，猶未足以稱職而報恩也。自古之治，三王之術各有制度。<span class="style7">師古曰：「三王謂夏、殷、周，文質不同也。」</span>今君不務循職而已，迺欲以太古久遠之事匡拂天子，<span class="style7">師古曰：「匡，正也。拂讀曰弼。」</span>數進不用難聽之語以摩切左右，非所以揚令名全壽命者也。方今用事之人皆明習法令，言足以飾君之辭，文足以成君之過，君不惟蘧氏之高蹤，<span class="style7">師古曰：「蘧伯玉，邦無道，則可卷而懷之。」</span>而慕子胥之末行，<span class="style7">師古曰：「伍子胥知吳王不可諫，而不能止，自取誅滅也。」</span>用不訾之軀，臨不測之險，<span class="style7">師古曰：「訾與貲同。不貲者，言無貲量可以比之，貴重之極也。不測謂深也。」</span>竊為君痛之。夫君子直而不挺，曲而不詘。<span class="style7">師古曰：「挺然，直貌。言雖執直道，而遭遇時變，與時紆曲，然其本志不屈橈也。挺音吐鼎反。」</span>大雅云：『旣明且哲，以保其身。』<span class="style7">師古曰：「烝民之詩也。言明智者可以自全，不至亡身。」</span>狂夫之言，聖人擇焉。唯裁省覽。」寬饒不納其言。</p>
<p id="p5"><a class="gg-link" href="#p5" onclick="return changeColor(this);"></a>是時上方用刑法，信任中尚書宦官，寬饒奏封事曰：「方今聖道寖廢，<span class="style7">師古曰：「寖，漸也。」</span>儒術不行，以刑餘為周召，<span class="style7">師古曰：「言使奄人當權軸也。周謂周公旦也，召謂召公奭也。召讀曰邵。」</span>以法律為詩書。」<span class="style7">師古曰：「言以刑法成敎化也。」</span>又引韓氏易傳言：「五帝官天下，三王家天下，家以傳子，官以傳賢，若四時之運，功成者去，不得其人則不居其位。」書奏，上以寬饒怨謗終不改，下其書中二千石。時執金吾議，以為寬饒指意欲求䄠，<span class="style7">師古曰：「䄠，古禪字。言欲使天子傳位於己。」</span>大逆不道。諫大夫鄭昌𢚢傷寬饒忠直憂國，以言事不當意而為文吏所詆挫，<span class="style7">師古曰：「詆，毀也。挫，折也。」</span>上書頌寬饒曰：<span class="style7">師古曰：「頌謂稱其美。」</span>「臣聞山有猛獸，藜藿為之不采；國有忠臣，姦邪為之不起。司隷校尉寬饒居不求安，食不求飽，<span class="style7">師古曰：「論語稱孔子曰『君子食無求飽，居無求安』，故引之。」</span>進有憂國之心，退有死節之義，上無許、史之屬，下無金、張之託，<span class="style7">應劭曰：「許伯，宣帝皇后父。史高，宣帝外家也。金，金日磾也。張，張安世也。此四家屬無不聽。」師古曰：「此說非也。許氏、史氏有外屬之恩，金氏、張氏自託在於近狎也。屬讀如本字也。」</span>職在司察，直道而行，多仇少與，<span class="style7">師古曰：「仇，怨讎也。與，黨與也。」</span>上書陳國事，有司劾以大辟，臣幸得從大夫之後，官以諫為名，不敢不言。」上不聽，遂下寬饒吏。寬饒引佩刀自剄北闕下，衆莫不憐之。</p>
<p id="p6"><a class="gg-link" href="#p6" onclick="return changeColor(this);"></a>諸葛豐字少季，琅邪人也。以明經為郡文學，名特立剛直。貢禹為御史大夫，除豐為屬，舉侍御史。元帝擢為司隷校尉，刺舉無所避，京師為之語曰：「閒何闊，逢諸葛。」<span class="style7">師古曰：「言間者何久闊不相見，以逢諸葛故也。」</span>上嘉其節，加豐秩光祿大夫。</p>
<p id="p7"><a class="gg-link" href="#p7" onclick="return changeColor(this);"></a>時侍中許章以外屬貴幸，奢淫不奉法度，賔客犯事，與章相連。豐案劾章，欲奏其事，適逢許侍中私出，豐駐車舉節詔章曰：「下！」欲收之。章迫窘，馳車去，豐追之。許侍中因得入宮門，自歸上。<span class="style7">師古曰：「歸誠乞哀於天子也。」</span>豐亦上奏，於是收豐節。司隷去節自豐始。</p>
<p id="p8"><a class="gg-link" href="#p8" onclick="return changeColor(this);"></a>豐上書謝曰：「臣豐駑怯，文不足以勸善，武不足以執邪。陛下不量臣能否，拜為司隷校尉，未有以自效，復秩臣為光祿大夫，官尊責重，非臣所當處也。又迫年歲衰暮，常恐卒填溝渠，<span class="style7">師古曰：「卒讀曰猝。」</span>無以報厚德，使論議士譏臣無補，長獲素餐之名。<span class="style7">師古曰：「素，空也。言不舉職務，空食祿奉而已。」</span>故常願捐一旦之命，不待時而斷姦臣之首，縣於都市，編書其罪，<span class="style7">師古曰：「編謂聯次簡牘也。」</span>使四方明知為惡之罰，然後却就斧鉞之誅，<span class="style7">師古曰：「却，退也。」</span>誠臣所甘心也。夫以布衣之士，尚猶有刎頸之交，<span class="style7">師古曰：「刎，斷也，音吻。」</span>今以四海之大，曾無伏節死誼之臣，率盡苟合取容，阿黨相為，念私門之利，忘國家之政。邪穢濁溷之氣上感于天，<span class="style7">師古曰：「溷亦濁也，音下頓反。」</span>是以灾變數見，百姓困乏。此臣下不忠之效也，臣誠恥之亡已。凡人情莫不欲安存而惡危亡，然忠臣直士不避患害者，誠為君也。今陛下天覆地載，<span class="style7">師古曰：「如天之覆，如地之載也。」</span>物無不容，使尚書令堯賜臣豐書曰：『夫司隷者刺舉不法，善善惡惡，非得顓之也。<span class="style7">師古曰：「善善，襃賞善人也。惡惡，誅罰惡人也。顓與專同。」</span>勉處中和，順經術意。』恩深德厚，臣豐頓首幸甚。臣竊不勝憤懣，<span class="style7">師古曰：「懣音滿。」</span>願賜清宴，唯陛下裁幸。」上不許。</p>
<p id="p9"><a class="gg-link" href="#p9" onclick="return changeColor(this);"></a>是後所言益不用，豐復上書言：「臣聞伯竒孝而棄於親，子胥忠而誅於君，<span class="style7">師古曰：「並解於上也。」</span>隱公慈而殺於弟，<span class="style7">師古曰：「魯隱公欲立弟桓公，為其尚少，己且攝位，而卒為桓公所殺。」</span>叔武弟而殺於兄。<span class="style7">師古曰：「叔武，衞成公之弟夷叔也。成公避晉之難，出奔陳，使大夫元咺奉叔武以居守。其後晉人納成公，成公疑叔武而先期入，叔武將沐，聞君至喜，捉髮走出，前驅射而殺之。事在左傳僖二十八年。叔武弟音大計反。」</span>夫以四子之行，屈平之材，<span class="style7">師古曰：「屈平即是屈原也。」</span>然猶不能自顯而被刑戮，豈不足以觀哉！使臣殺身以安國，蒙誅以顯君，<span class="style7">師古曰：「蒙，被也。」</span>臣誠願之。獨恐未有云補，而為衆邪所排，令讒夫得遂，正直之路雍塞，<span class="style7">師古曰：「雍讀曰壅。」</span>忠臣沮心，智士杜口，<span class="style7">師古曰：「沮，壞；杜，塞也。沮音才汝反。」</span>此愚臣之所懼也。」</p>
<p id="p10"><a class="gg-link" href="#p10" onclick="return changeColor(this);"></a>豐以春夏繫治人，在位多言其短。上徙豐為城門校尉，豐上書告光祿勳周堪、光祿大夫張猛。上不直豐，迺制詔御史：「城門校尉豐，前與光祿勳堪、光祿大夫猛在朝之時，數稱言堪、猛之美。豐前為司隷校尉，不順四時，修法度，專作苛暴，以獲虛威，朕不忍下吏，以為城門校尉。不內省諸己，<span class="style7">師古曰：「省，察也。」</span>而反怨堪、猛，以求報舉，<span class="style7">師古曰：「舉言其事以報怨。」</span>告案無證之辭，暴揚難驗之罪，毀譽恣意，不顧前言，<span class="style7">帥古曰：「前言謂譽堪、猛之美。今乃更言其短，是不顧也。」</span>不信之大者也。朕憐豐之耆老，不忍加刑，其免為庶人。」終於家。</p>
<p id="p11"><a class="gg-link" href="#p11" onclick="return changeColor(this);"></a>劉輔，河閒宗室人也。舉孝廉，為襄賁令。<span class="style7">蘇林曰：「賁音肥，東海縣也。」</span>上書言得失，召見，上美其材，擢為諫大夫。會成帝欲立趙倢伃為皇后，先下詔封倢伃父臨為列侯。輔上書言：「臣聞天之所與必先賜以符瑞，天之所違必先降以灾變，此神明之徵應，自然之占驗也。昔武王、周公承順天地，以饗魚烏之瑞，<span class="style7">師古曰：「謂伐紂時有白魚、赤烏之瑞也。事見今文尚書。」</span>然猶君臣祗懼，動色相戒，況於季世，不蒙繼嗣之福，屢受威怒之異者虖！雖夙夜自責，改過易行，畏天命，念祖業，妙選有德之世，考卜窈窕之女，<span class="style7">師古曰：「窈窕，幽閑也。」</span>以承宗廟，順神祇心，塞天下望，<span class="style7">師古曰：「塞，滿也。」</span>子孫之祥猶恐晚暮，今迺觸情縱欲，傾於卑賤之女，欲以母天下，不畏于天，不媿于人，惑莫大焉。里語曰：『腐木不可以為柱，卑人不可以為主。』天人之所不予，必有禍而無福，市道皆共知之，<span class="style7">師古曰：「市道，市中之道也。一曰市人及行於道路者也。」</span>朝廷莫肯壹言，臣竊傷心。自念得以同姓拔擢，尸祿不忠，汚辱諫爭之官，不敢不盡死，唯陛下深察。」書奏，上使侍御史收縛輔，繫掖庭祕獄，<span class="style7">師古曰：「漢書舊儀掖庭詔獄令丞宦者為之，主理婦人女官也。」</span>羣臣莫知其故。</p>
<p id="p12"><a class="gg-link" href="#p12" onclick="return changeColor(this);"></a>於是中朝左將軍辛慶忌、右將軍廉襃、光祿勳師丹、太中大夫谷永俱上書曰：<span class="style7">孟康曰：「中朝，內朝也。大司馬左右前後將軍、侍中、常侍、散騎、諸吏為中朝。丞相以下至六百石為外朝也。」</span>「臣聞明王垂寬容之聽，崇諫爭之官，廣開忠直之路，不罪狂狷之言，<span class="style7">師古曰：「狷，急也，音絹。」</span>然後百僚在位，竭忠盡謀，不懼後患，朝廷無讇諛之士，元首無失道之諐。<span class="style7">師古曰：「元首謂天子也。讇，古諂字也。」</span>竊見諫大夫劉輔，前以縣令求見，擢為諫大夫，此其言必有卓詭切至，<span class="style7">師古曰：「卓，高遠也。詭，異於衆也。」</span>當聖心者，故得拔至於此。旬日之閒，收下祕獄，臣等愚，以為輔幸得託公族之親，在諫臣之列，新從下土來，未知朝廷體，獨觸忌諱，不足深過。小罪宜隱忍而已，如有大惡，宜暴治理官，與衆共之。<span class="style7">師古曰：「令衆人知其罪狀而罰之。」</span>昔趙簡子殺其大夫鳴犢，孔子臨河而還。<span class="style7">張晏曰：「趙簡子欲分晉國，故先殺鳴犢，又聘孔子。孔子聞其死，至河而還也。」師古曰：「戰國策說二人姓名云『鳴犢、鐸犨，』，而史記及古今人表並以為鳴犢、竇犨，蓋鐸、犢及竇，其聲相近，故有不同耳。今永等指舉殺鳴犢一人，不論竇犨也。」</span>今天心未豫，<span class="style7">張晏曰：「豫，悅豫也。」</span>灾異屢降，水旱迭臻，<span class="style7">師古曰：「迭，互也。音徒結反。」</span>方當隆寬廣問，襃直盡下之時也。而行慘急之誅於諫爭之臣，震驚群下，失忠直心。假令輔不坐直言，所坐不著，<span class="style7">師古曰：「著，明也。」</span>天下不可戶曉。<span class="style7">師古曰：「言不可家家曉喻之也。」</span>同姓近臣本以言顯，其於治親養忠之義誠不宜幽囚于掖庭獄。公卿以下見陛下進用輔亟，<span class="style7">師古曰：「亟，急也。」</span>而折傷之暴，人有懼心，<span class="style7">師古曰：「人人皆懼也。」</span>精銳銷耎，<span class="style7">蘇林曰：「耎，弱也。」師古曰：「音乃喚反。」</span>莫敢盡節正言，非所以昭有虞之聽，<span class="style7">師古曰：「舜有敢諫之鼓，故言有虞之聽也。一曰謂達四聦也。」</span>廣德美之風也。臣等竊深傷之，唯陛下留神省察。」</p>
<p id="p13"><a class="gg-link" href="#p13" onclick="return changeColor(this);"></a>上迺徙繫輔共工獄，<span class="style7">蘇林曰：「考工也。」師古曰：「少府之屬官也，亦有詔獄。共讀與龔同。」</span>減死罪一等，論為鬼薪。終於家。</p>
<p id="p14"><a class="gg-link" href="#p14" onclick="return changeColor(this);"></a>鄭崇字子游，本高密大族，世與王家相嫁娶。<span class="style7">師古曰：「女嫁王家，男又娶也。」</span>祖父以訾徙平陵。父賔明法律，為御史，事貢公，<span class="style7">師古曰：「貢禹也。」</span>名公直。崇少為郡文學史，至丞相大車屬。<span class="style7">如淳曰：「丞相大車屬如今公府御屬。」</span>弟立與高武侯傅喜同門學，<span class="style7">師古曰：「同門謂同師也。」</span>相友善。喜為大司馬，薦崇，哀帝擢為尚書僕射。數求見諫爭，上初納用之。每見曳革履，<span class="style7">師古曰：「孰曰韋，生曰革。」</span>上笑曰：「我識鄭尚書履聲。」</p>
<p id="p15"><a class="gg-link" href="#p15" onclick="return changeColor(this);"></a>久之，上欲封祖母傅太后從弟商，崇諫曰：「孝成皇帝封親舅五侯，天為赤黃晝昏，日中有黑氣。今祖母從昆弟二人已侯。孔鄉侯，皇后父；高武侯以三公封，<span class="style7">師古曰：「孔鄉侯，傅晏也。高武侯，傅喜也。」</span>尚有因緣。今無故欲復封商，壞亂制度，逆天人之心，非傅氏之福也。臣聞師曰：『逆陽者厥極弱，逆陰者厥極凶短折，犯人者有亂亡之患，犯神者有疾夭之禍。』故周公著戒曰：『惟王不知艱難，唯耽樂是從，時亦罔有克壽。』<span class="style7">師古曰：「周書亡逸之篇也。言王者不知稼穡之艱難，唯從耽樂，則致夭喪，無能壽考也。」</span>故衰世之君夭折蚤沒，<span class="style7">師古曰：「蚤，古早字也。」</span>此皆犯陰之害也。臣願以身命當國咎。」崇因持詔書案起。<span class="style7">李竒曰：「持當受詔書案起也。」師古曰：「李說非也。案者，即寫詔之文。」</span>傅太后大怒曰：「何有為天子乃反為一臣所顓制邪！」<span class="style7">師古曰：「顓與專同也。」</span>上遂下詔曰：「朕幼而孤，皇太太后躬自養育，免于襁褓，敎道以禮，<span class="style7">師古曰：「道讀曰導。」</span>至於成人，惠澤茂焉。<span class="style7">師古曰：「茂，美也。」</span>『欲報之德，皡天罔極。』<span class="style7">師古曰：「詩小雅蓼莪之篇曰：『父兮生我，母兮鞠我，欲報之德，昊天罔極。』言欲報父母之恩德，心無已也。呼昊天者，陳己至誠也。皞字與昊同。」</span>前追號皇太太后父為崇祖侯，惟念德報未殊，朕甚恧焉。<span class="style7">師古曰：「殊，異也。恧，愧也，音女六反。」</span>侍中光祿大夫商，皇太太后父同產子，小自保大，<span class="style7">如淳曰：「太后從小養之，使至大也。」</span>恩義最親。其封商為汝昌侯，為崇祖侯後，更號崇祖侯為汝昌哀侯。」</p>
<p id="p16"><a class="gg-link" href="#p16" onclick="return changeColor(this);"></a>崇又以董賢貴寵過度諫，由是重得罪。<span class="style7">師古曰：「重音直用反。」</span>數以職事見責，發疾頸癕，欲乞骸骨，不敢。尚書令趙昌佞讇，素害崇，知其見疏，因奏崇與宗族通，疑有姦，請治。上責崇曰：「君門如巿人，何以欲禁切主上？」<span class="style7">師古曰：「言請求者多，交通賔客。」</span>崇對曰：「臣門如巿，臣心如水。<span class="style7">師古曰：「言至清也。」</span>願得考覆。」上怒，下崇獄，窮治，死獄中。</p>
<p id="p17"><a class="gg-link" href="#p17" onclick="return changeColor(this);"></a>孫寶字子嚴，潁川鄢陵人也。<span class="style7">師古曰：「鄢音偃。」</span>以明經為郡吏。御史大夫張忠辟寶為屬，欲令授子經，更為除舍，<span class="style7">師古曰：「除謂修飾掃除也。」</span>設儲偫。<span class="style7">師古曰：「謂豫備器物也。偫音丈紀反。」</span>寶自劾去，忠固還之，<span class="style7">師古曰：「固者，謂再三留之。」</span>心內不平。<span class="style7">師古曰：「恨其去也。」</span>後署寶主簿，寶徙入舍，祭竈請比鄰。忠陰察，怪之，使所親問寶：「前大夫為君設除大舍，子自劾去者，欲為高節也。今兩府高士俗不為主簿，子旣為之，徙舍甚說，<span class="style7">師古曰：「說讀曰悅。」</span>何前後不相副也？」寶曰：「高士不為主簿，而大夫君以寶為可，一府莫言非，<span class="style7">師古曰：「言大夫以為寶適可為主簿耳，府中之人又不以為不當也。」</span>士安得獨自高？前日君男欲學文，<span class="style7">師古曰：「文謂書也。」</span>而移寶自近。禮有來學，義無往敎；道不可詘，身詘何傷？且不遭者可無不為，況主簿乎！」<span class="style7">師古曰：「言士不遭遇知己，則當屈辱，無所不為也。」</span>忠聞之，甚慙，上書薦寶經明質直，宜備近臣。為議郎，遷諫大夫。</p>
<p id="p18"><a class="gg-link" href="#p18" onclick="return changeColor(this);"></a>鴻嘉中，廣漢群盜起，選為益州刺史。廣漢太守扈商者，大司馬車騎將軍王音姉子，軟弱不任職。寶到部，親入山谷，諭告羣盜，非本造意。渠率皆得悔過自出，<span class="style7">師古曰：「渠，大也。」</span>遣歸田里。自劾矯制，奏商為亂首，<span class="style7">師古曰：「擅放群盜歸，故云矯制。由商不任職，致有賊盜，故云為亂首也。」</span>春秋之義，誅首惡而已。商亦奏寶所縱或有渠率當坐者。<span class="style7">師古曰：「縱，放也。」</span>商徵下獄，寶坐失死罪免。益州吏民多陳寶功効，言為車騎將軍所排。上復拜寶為兾州刺史，遷丞相司直。</p>
<p id="p19"><a class="gg-link" href="#p19" onclick="return changeColor(this);"></a>時帝舅紅陽侯立使客因南郡太守李尚占墾草田數百頃，<span class="style7">師古曰：「隱度而取之也。草田，荒田也。占音之贍反。」</span>頗有民所假少府陂澤略皆開發，<span class="style7">師古曰：「舊為陂澤，本屬少府，其後以假百姓，百姓皆已田之，而立緫謂為草田，占云新自墾。」</span>上書願以入縣官。<span class="style7">師古曰：「立上書云新墾得此田，請以入官也。」</span>有詔郡平田予直，<span class="style7">師古曰：「受其田而準償價直也。」</span>錢有貴一萬萬以上。<span class="style7">師古曰：「增於時價。」</span>寶聞之，遣丞相史桉驗，發其姦，劾奏立、尚懷姦罔上，狡猾不道。尚下獄死。立雖不坐，後兄大司馬衞將軍商薨，次當代商，上度立而用其弟曲陽侯根為大司馬票騎將軍。<span class="style7">如淳曰：「度，過也。過立而用根。」</span></p>
<p id="p20"><a class="gg-link" href="#p20" onclick="return changeColor(this);"></a>會益州蠻夷犯法，巴蜀頗不安，上以寶著名西州，拜為廣漢太守，秩中二千石，賜黃金三十斤。蠻夷安輯，<span class="style7">師古曰：「輯與集同。」</span>吏民稱之。</p>
<p id="p21"><a class="gg-link" href="#p21" onclick="return changeColor(this);"></a>徵為京兆尹。故吏侯文以剛直不苟合常稱疾不肯仕，寶以恩禮請文，欲為布衣友，日設酒食，妻子相對。文求受署為掾，進見如賔禮。數月，以立秋日署文東部督郵。入見，勑曰：「今日鷹隼始擊，當順天氣取姦惡，以成嚴霜之誅，掾部渠有其人乎？」<span class="style7">師古曰：「渠讀曰詎。詎，豈也。言掾所部內，豈有其人乎？」</span>文卬曰：<span class="style7">師古曰：「卬讀曰仰。謂仰頭而對也。」</span>「無其人不敢空受職。」寶曰：「誰也？」文曰：「霸陵杜穉季。」寶曰：「其次。」<span class="style7">師古曰：「除穉季之外更有誰也。」</span>文曰：「豺狼橫道，不宜復問狐狸。」<span class="style7">師古曰：「言不當釋大而取小也。」</span>寶默然。穉季者大俠，與衞尉淳于長、大鴻臚蕭育等皆厚善。寶前失車騎將軍，與紅陽侯有郤，<span class="style7">師古曰：「失車騎將軍，謂失王音意，奏扈商事也。郤與隙同。」</span>自恐見危，時淳于長方貴幸，友寶，寶亦欲附之，始視事而長以穉季託寶，故寶窮，無以復應文。文怪寶氣索，<span class="style7">師古曰：「索，盡也，音先各反。」</span>知其有故，因曰：「明府素著威名，今不敢取穉季，當且闔閤，<span class="style7">師古曰：「闔，閉也。」</span>勿有所問。如此竟歲，吏民未敢誣明府也。<span class="style7">師古曰：「誣，謗也。」</span>即度穉季而譴它事，<span class="style7">李竒曰：「過度不治罪。」</span>衆口讙譁，終身自墮。」<span class="style7">師古曰：「墮，毀也，音火規反。」</span>寶曰：「受敎。」穉季耳目長，聞知之，杜門不通水火，<span class="style7">師古曰：「杜，塞也。不通水火，謂雖鄰伍亦不往來也。」</span>穿舍後牆為小戶，但持鉏自治園，因文所厚自陳如此。<span class="style7">師古曰：「具言恐懼改節之狀也。」</span>文曰：「我與穉季幸同土壤，素無睚眥，<span class="style7">師古曰：「睚音涯。眥音才賜反。睚又音五懈反。眥又音仕懈反。已解於前也。」</span>顧受將命，分當相直。<span class="style7">師古曰：「言自顧念受郡將之命，分當相值遇也。分音胡問反。直讀曰值也。」</span>誠能自改，嚴將不治前事，即不更心，但更門戶，適趣禍耳。」<span class="style7">師古曰：「更，改也。趣讀曰促。」</span>穉季遂不敢犯法，寶亦竟歲無所譴。明年，穉季病死。寶為京兆尹三歲，京師稱之。會淳于長敗，寶與蕭育等皆坐免官。文復去吏，死於家。穉季子杜蒼，字君敖，名出穉季右，在游俠中。</p>
<p id="p22"><a class="gg-link" href="#p22" onclick="return changeColor(this);"></a>哀帝即位，徵寶為諫大夫，遷司隷。初，傅太后與中山孝王母馮太后俱事元帝，有郤，<span class="style7">師古曰：「以當熊事，慚而嫉之。」</span>傅太后使有司考馮太后，令自殺，衆庶冤之。寶奏請覆治，傅太后大怒，曰：「帝置司隷，主使察我。馮氏反事明白，故欲擿觖以揚我惡。<span class="style7">師古曰：「擿觖謂挑發之也。擿音它歷反。觖音決。挑音它聊反。」</span>我當坐之。」上迺順指下寶獄。尚書僕射唐林爭之，上以林朋黨比周，<span class="style7">師古曰：「比音頻寐反。」</span>左遷敦煌魚澤障候。大司馬傅喜、光祿大夫龔勝固爭，上為言太后，出寶復官。</p>
<p id="p23"><a class="gg-link" href="#p23" onclick="return changeColor(this);"></a>頃之，鄭崇下獄，寶上書曰：「臣聞疏不圖親，外不慮內。<span class="style7">師古曰：「圖，謀也。慮，思也。」</span>臣幸得銜命奉使，職在刺舉，不敢避貴幸之埶，以塞視聽之明。桉尚書令昌奏僕射崇，下獄覆治，榜掠將死，<span class="style7">師古曰：「榜掠，謂笞擊而考問之也。榜音彭。」</span>卒無一辭，道路稱冤。疑昌與崇內有纖介，<span class="style7">師古曰：「言有細故宿嫌也。」</span>浸潤相陷，自禁門內樞機近臣，蒙受冤譖，<span class="style7">師古曰：「蒙，被也。」</span>虧損國家，為謗不小。臣請治昌，以解衆心。」書奏，天子不說，<span class="style7">師古曰：「說讀曰悅。」</span>以寶名臣不忍誅，迺制詔丞相大司空：「司隷寶奏故尚書僕射崇冤，請獄治尚書令昌。案崇近臣，罪惡暴著，而寶懷邪，附下罔上，以春月作詆欺，遂其姦心，蓋國之賊也。傳不云乎？『惡利口之覆國家。』<span class="style7">師古曰：「論語稱孔子之言。」</span>其免寶為庶人。」</p>
<p id="p24"><a class="gg-link" href="#p24" onclick="return changeColor(this);"></a>哀帝崩，王莽白王太后徵寶以為光祿大夫，與王舜等俱迎中山王。平帝立，寶為大司農。會越嶲郡上黃龍游江中，太師孔光、大司徒馬宮等咸稱莽功德比周公，宜告祠宗廟。寶曰：「周公上聖，召公大賢。尚猶有不相說，著於經典，兩不相損。<span class="style7">師古曰：「周書君奭之序曰『召公為保，周公為師，相成王為左右，召公不說，周公作君奭』是也。兩不相損者，言俱有令名也。召讀曰邵。說讀曰悅。」</span>今風雨未時，百姓不足，每有一事，羣臣同聲，<span class="style7">師古曰：「言雷同阿附，妄說福祥。」</span>得無非其美者。」<span class="style7">師古曰：「言此非朝廷美事也。」</span>時大臣皆失色，侍中奉車都尉甄邯即時承制罷議者。會寶遣吏迎母，母道病，留弟家，獨遣妻子。司直陳崇以奏寶，事下三公即訊。<span class="style7">師古曰：「就問之也。」</span>寶對曰：「年七十誖眊，恩衰共養，營妻子，如章。」<span class="style7">師古曰：「誖，惑也。眊與耄同。自言老耄，心志亂惑，供養之恩衰，具如所奏之章也。誖音布內反。共讀曰供，音居用反。」</span>寶坐免，終於家。建武中，錄舊德臣，以寶孫伉為諸長。<span class="style7">師古曰：「伉音抗。諸，琅邪之縣也。」</span></p>
<p id="p25"><a class="gg-link" href="#p25" onclick="return changeColor(this);"></a>毌將隆字君房，東海蘭陵人也。大司馬車騎將軍王音內領尚書，外典兵馬，踵故選置從事中郎與參謀議，<span class="style7">師古曰：「踵猶躡也，言承躡故事也。」</span>奏請隆為從事中郎，遷諫大夫。成帝末，隆奏封事言：「古者選諸侯入為公卿，以襃功德，宜徵定陶王使在國邸，以填萬方。」<span class="style7">師古曰：「填音竹刃反。」</span>其後上竟立定陶王為太子，隆遷兾州牧、潁川太守。哀帝即位，以高第入為京兆尹，遷執金吾。</p>
<p id="p26"><a class="gg-link" href="#p26" onclick="return changeColor(this);"></a>時侍中董賢方貴，上使中黃門發武庫兵，前後十輩，送董賢及上乳母王阿舍。隆奏言：「武庫兵器，天下公用，國家武備，繕治造作，皆度大司農錢。<span class="style7">蘇林曰：「用度皆出大司農。」</span>大司農錢自乘輿不以給共養，<span class="style7">師古曰：「共音居用反。養音弋向反。」</span>共養勞賜，壹出少府。蓋不以本臧給末用，不以民力共浮費，<span class="style7">師古曰：「共讀曰供。」</span>別公私，示正路也。古者諸侯方伯得顓征伐，<span class="style7">師古曰：「顓與專同也。」</span>迺賜斧鉞。漢家邊吏，職在距寇，亦賜武庫兵，皆任其事，然後蒙之。春秋之誼，家不臧甲，所以抑臣威，損私力也。今賢等便僻弄臣，私恩微妾，而以天下公用給其私門，契國威器共其家備。<span class="style7">李竒曰：「契，缺也。」晉灼曰：「契，取也。」師古曰：「李說是也。共讀曰供。」</span>民力分於弄臣，武兵設於微妾，建立非宜，以廣驕僭，非所以示四方也。孔子曰：『奚取於三家之堂！』<span class="style7">師古曰：「三家，謂魯大夫叔孫、仲孫、季孫也。論語云：『三家者，以雍徹。孔子曰：「相維辟公，天子穆穆，奚取於三家之堂！」』言三家以雍徹食，此乃天子之禮耳，何為在三家之堂也！」</span>臣請收還武庫。」上不說。<span class="style7">師古曰：「說讀曰悅。」</span></p>
<p id="p27"><a class="gg-link" href="#p27" onclick="return changeColor(this);"></a>頃之，傅太后使謁者買諸官婢，賤取之，復取執金吾官婢八人。隆奏言賈賤，<span class="style7">師古曰：「賈讀曰價。其下亦同。」</span>請更平直。上於是制詔丞相、御史大夫：「交讓之禮興，則虞芮之訟息。<span class="style7">師古曰：「虞、芮，二國名。文王為西伯，為斷其訟，二國各慚而止也。」</span>隆位九卿，旣無以匡朝廷之不逮，而反奏請與永信宮爭貴賤之賈，程奏顯言，<span class="style7">蘇林曰：「露奏也。」</span>衆莫不聞。舉錯不由誼理，<span class="style7">師古曰：「錯音千故反。」</span>爭求之名自此始，無以示百僚，傷化失俗。」以隆前有安國之言，<span class="style7">如淳曰：「徵定陶王使在國邸也。」</span>左遷為沛郡都尉，遷南郡太守。</p>
<p id="p28"><a class="gg-link" href="#p28" onclick="return changeColor(this);"></a>王莽少時，慕與隆交，隆不甚附。哀帝崩，莽秉政，使大司徒孔光奏隆前為兾州牧治中山馮太后獄冤陷無辜，不宜處位在中土。本中謁者令史立、侍御史丁玄自典考之，但與隆連名奏事。史立時為中太僕，丁玄泰山太守，及尚書令趙昌譖鄭崇者為河內太守，皆免官，徙合浦。</p>
<p id="p29"><a class="gg-link" href="#p29" onclick="return changeColor(this);"></a>何並字子廉，祖父以吏二千石自平輿徙平陵。<span class="style7">師古曰：「平輿，汝南之縣也。」</span>並為郡吏，至大司空掾，事何武。武高其志節，舉能治劇，為長陵令，道不拾遺。</p>
<p id="p30"><a class="gg-link" href="#p30" onclick="return changeColor(this);"></a>初，邛成太后外家王氏貴，<span class="style7">應劭曰：「宣帝王皇后父奉光封邛成侯，成帝母亦姓王，故以父爵別之也。」</span>而侍中王林卿通輕俠，傾京師。後坐法免，賔客愈盛，歸長陵上冢，因留飲連日。並恐其犯法，自造門上謁，<span class="style7">師古曰：「造，至也，音千到反。」</span>謂林卿曰：「冢間單外，<span class="style7">師古曰：「單外，言在郊郭之外而單露。」</span>君宜以時歸。」林卿曰：「諾。」先是林卿殺婢壻埋冢舍，<span class="style7">師古曰：「婢壻，外人與其婢姦者也。冢舍，守冢之舍也。」</span>並具知之，以非己時，又見其新免，故不發舉，欲無令留界中而已，即且遣吏奉謁侍送。林卿素驕，慙於賔客，並度其為變，<span class="style7">師古曰：「儲，豫備也。度音徒各反。」</span>儲兵馬以待之。林卿旣去，北度涇橋，令騎奴還至寺門，拔刀剥其建鼓。<span class="style7">師古曰：「諸官曹之所通呼為寺。建鼓一名植鼓。建，立也。謂植木而旁懸鼓焉。縣有此鼓者，所以召集號令，為開閉之時。</span>並自從吏兵追林卿。行數十里，林卿迫窘，迺令奴冠其冠被其襜褕自代，乘車從童騎，<span class="style7">師古曰：「襜褕，曲裾襌衣也。童騎，童奴之騎也。」</span>身變服從閒徑馳去。會日暮追及，收縛冠奴，奴曰：「我非侍中，奴耳。」並心自知已失林卿，迺曰：「王君困，自稱奴，得脫死邪？」叱吏斷頭持還，縣所剥鼓置都亭下，署曰：<span class="style7">師古曰：「署謂書表其事也。」</span>「故侍中王林卿坐殺人埋冢舍，使奴剥寺門鼓。」吏民驚駭。林卿因亡命，衆庶讙譁，<span class="style7">師古曰：「讙譁，衆議也。讙音許元反。」</span>以為實死。成帝太后以邛成太后愛林卿故，聞之涕泣，為言哀帝。哀帝問狀而善之，遷並隴西太守。</p>
<p id="p31"><a class="gg-link" href="#p31" onclick="return changeColor(this);"></a>徙潁川太守，代陵陽嚴詡。詡本以孝行為官，謂掾史為師友，有過輒閉閤自責，終不大言。郡中亂，王莽遣使徵詡，官屬數百人為設祖道，詡據地哭。掾史曰：「明府吉徵，不宜若此。」詡曰：「吾哀潁川士，身豈有憂哉！我以柔弱徵，必選剛猛代。代到，將有僵仆者，<span class="style7">師古曰：「僵，偃也。仆，顛也。僵音薑。仆音赴。」</span>故相弔耳。」詡至，拜為美俗使者。<span class="style7">文穎曰：「宣美風化使者。」</span>是時潁川鍾元為尚書令，領廷尉，用事有權。弟威為郡掾，臧千金。<span class="style7">師古曰：「臧謂致罪之臧也。」</span>並為太守，過辭鍾廷尉，廷尉免冠為弟請一等之罪，<span class="style7">如淳曰：「減死罪一等。」</span>願蚤就髡鉗。並曰：「罪在弟身與君律，不在於太守。」元懼，馳遣人呼弟。陽翟輕俠趙季、李款多畜賔客，以氣力漁食閭里，<span class="style7">師古曰：「漁者，謂侵奪取之，若漁獵之為也。」</span>至姦人婦女，持吏長短，從橫郡中，<span class="style7">師古曰：「從音子用反。橫音胡孟反。」</span>聞並且至，皆亡去。並下車求勇猛曉文法吏且十人，使文吏治三人獄，武吏往捕之，各有所部。敕曰：「三人非負太守，迺負王法，不得不治。鍾威所犯多在赦前，驅使入函谷關，勿令汙民閒；不入關，迺收之。趙、李桀惡，雖遠去，當得其頭，以謝百姓。」鍾威負其兄，<span class="style7">師古曰：「負謂恃其權力也。」</span>止雒陽，吏格殺之。亦得趙、李它郡，持頭還，並皆縣頭及其具獄於市。郡中清靜，表善好士，<span class="style7">師古曰：「好音呼到反。」</span>見紀潁川，名次黃霸。性清廉，妻子不至官舍。數年，卒。疾病，召丞掾作先令書，<span class="style7">師古曰：「先為遺令也。」</span>曰：「告子恢，吾生素餐日久，死雖當得法賻，<span class="style7">如淳曰：「公令，吏死官，得法賻。」師古曰：「贈終者布帛曰賻，音附。」</span>勿受。葬為小椁，亶容下棺。」<span class="style7">張晏曰：「禮三重棺。趙簡子曰：『不設屬辟，下卿之罰也。』或曰但下棺，無餘器物也。」師古曰：「言止作小槨，纔容下棺而已，無令高大也。亶讀曰但。」</span>恢如父言。王莽擢恢為關都尉。建武中以並孫為郎。</p>
<p id="p32"><a class="gg-link" href="#p32" onclick="return changeColor(this);"></a>贊曰：蓋寬饒為司臣，正色立於朝，雖詩所謂「國之司直」無以加也。<span class="style7">師古曰：「詩鄭風羔裘之篇曰『彼己之子，邦之司直』，言其德美，可主正直之任也。」</span>若采王生之言以終其身，斯近古之賢臣矣。諸葛、劉、鄭雖云狂瞽，有異志焉。孔子曰：「吾未見剛者。」<span class="style7">師古曰：「論語稱孔子之言也。言有剛德者為難也。」</span>以數子之名迹，然毌將汙於兾州，<span class="style7">孟康曰：「汙，下也。」師古曰：「毌將隆為兾州牧，與史立、丁元共奏馮太后事，是為汙曲也。汙音一胡反。」</span>孫寶橈於定陵，<span class="style7">師古曰：「橈亦曲也。謂受淳于長託而不治杜穉季也。橈音女敎反。」</span>況俗人乎！何並之節，亞尹翁歸云。</p>
</div>
<!-- end .main --></div>
<!-- end #main --></div>
</div>
</body></html>