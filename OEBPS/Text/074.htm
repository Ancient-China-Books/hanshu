<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><!--[endif]__--><!--[if IE 7]>    <html class="ie7 oldie"> <![endif]--><!--[if IE 8]>    <html class="ie8 oldie"> <![endif]--><!--[if gt IE 8]><!--><head>
<!--<![endif]-->


<meta content="width=device-width, initial-scale=1" name="viewport"/>
<title id="toc_1">二十四史-漢書-卷七十四‧魏相丙吉傳第四十四 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>


<!-- 
若要深入了解檔案頂端 html 標籤周圍的條件式註解:
paulirish.com/2008/conditional-stylesheets-vs-css-hacks-answer-neither/

如果您使用自訂的 Modernizr 組建 (http://www.modernizr.com/)，請執行下列動作:
* 在這裡將連結插入您的 js
* 將下列連結移至 html5shiv
* 將「no-js」類別新增至頂端的 html 標籤
* 如果您在 Modernizr 組建中包含 MQ Polyfill，也可以將連結移至 respond.min.js 
-->
<!--[if lt IE 9]>
<script src="//html5shiv.googlecode.com/svn/trunk/html5.js"></script>
<![endif]-->


</head>
<body>

<div class="gridContainer clearfix">

<div id="Main"><div class="main">
 <div class="feature">
　　　　
	<span class="style9">卷七十四 ‧ 魏相丙吉傳第四十四</span>
<hr/>
<p>魏相字弱翁，濟陰定陶人也，<span class="style7">師古曰：「說者謂相即魏無知之後，蓋承淺近之書，為妄深矣。」</span>徙平陵。少學易，為郡卒史，舉賢良，以對策高第，為茂陵令。頃之，御史大夫桑弘羊客詐稱御史止傳，<span class="style7">師古曰：「傳謂縣之傳舍。」</span>丞不以時謁，客怒縛丞。相疑其有姦，收捕，案致其罪，論棄客市，<span class="style7">師古曰：「殺之於市。」</span>茂陵大治。</p>
<p>後遷河南太守，禁止姦邪，豪彊畏服。會丞相車千秋死，先是千秋子為雒陽武庫令，自見失父，而相治郡嚴，恐久獲罪，乃自免去。相使掾追呼之，遂不肯還。相獨恨曰：「大將軍聞此令去官，必以為我用丞相死不能遇其子。使當世貴人非我，殆矣！」<span class="style7">師古曰：「殆，危也。」</span>武庫令西至長安，大將軍霍光果以責過相曰：「幼主新立，以為函谷京師之固，武庫精兵所聚，故以丞相弟為關都尉，子為武庫令。今河南太守不深惟國家大策，<span class="style7">師古曰：「惟，思也。」</span>苟見丞相不在而斥逐其子，何淺薄也！」後人有告相賊殺不辜，事下有司。河南卒戍中都官者二三千人，<span class="style7">師古曰：「來京師諸官府為戍卒，若今衞士上番分守諸司。」</span>遮大將軍，自言願復留作一年以贖太守罪。河南老弱萬餘人守關欲入上書，關吏以聞。大將軍用武庫令事，遂下相廷尉獄。<span class="style7">師古曰：「光心以武庫令事嫌之，而下其賊殺不辜之獄也。」</span>久繫踰冬，會赦出。復有詔守茂陵令，遷楊州刺史。考案郡國守相，多所貶退。相與丙吉相善，時吉為光祿大夫，予相書曰：「朝庭已深知弱翁治行，方且大用矣。願少慎事自重，臧器于身。」<span class="style7">師古曰：「易下繫辭云：『君子臧器於身，待時而動。』言不顯見其材能。」</span>相心善其言，為霽威嚴。<span class="style7">蘇林曰：「霽音限齊之齊。」臣瓚曰：「此雨霽字也。霽，止也。」師古曰：「二說皆是也。音才詣反，又音子詣反。」</span>居部二歲，徵為諫大夫，復為河南太守。</p>
<p>數年，宣帝即位，徵相入為大司農，遷御史大夫。四歲，大將軍霍光薨，上思其功德，以其子禹為右將軍，兄子樂平侯山復領尚書事。<span class="style7">師古曰：「山者，去病之孫。今言兄子，此傳誤。」</span>相因平恩侯許伯奏封事，言：「春秋譏世卿，惡宋三世為大夫，<span class="style7">師古曰：「解在五行志。」</span>及魯季孫之專權，皆危亂國家。自後元以來，祿去王室，政繇冢宰。<span class="style7">師古曰：「繇與由同。」</span>今光死，子復為大將軍，兄子秉樞機，昆弟諸壻據權埶，在兵官。光夫人顯及諸女皆通籍長信宮，<span class="style7">師古曰：「通籍謂禁門之中皆有名籍，恣出入也。」</span>或夜詔門出入，驕奢放縱，恐濅不制。<span class="style7">師古曰：「濅，漸也。不制，不可制御也。」</span>宜有以損奪其權，破散陰謀，以固萬世之基，全功臣之世。」又故事諸上書者皆為二封，署其一曰副，領尚書者先發副封，所言不善，屏去不奏。相復因許伯白，去副封以防雍蔽。<span class="style7">師古曰：「雍讀曰壅。」</span>宣帝善之，詔相給事中，皆從其議。霍氏殺許后之謀始得上聞。乃罷其三侯，<span class="style7">師古曰：「禹及雲、山也。」</span>令就第，親屬皆出補吏。於是韋賢以老病免，相遂代為丞相，封高平侯，食邑八百戶。及霍氏怨相，又憚之，謀矯太后詔，先召斬丞相，然後廢天子。事發覺，伏誅。宣帝始親萬機，厲精為治，練羣臣，核名實，而相緫領衆職，甚稱上意。</p>
<p>元康中，匈奴遣兵擊漢屯田車師者，不能下。上與後將軍趙充國等議，欲因匈奴衰弱，出兵擊其右地，使不敢復擾西域。相上書諫曰：「臣聞之，救亂誅暴，謂之義兵，兵義者王；敵加於己，不得已而起者，謂之應兵，兵應者勝；爭恨小故，不忍憤怒者，謂之忿兵，兵忿者敗；利人土地貨寶者，謂之貪兵，兵貪者破；恃國家之大，矜民人之衆，欲見威於敵者，謂之驕兵，兵驕者滅：此五者，非但人事，乃天道也。閒者匈奴甞有善意，所得漢民輙奉歸之，未有犯於邊境，雖爭屯田車師，不足致意中。今聞諸將軍欲興兵入其地，臣愚不知此兵何名者也。今邊郡困乏，父子共犬羊之裘，食草萊之實，常恐不能自存，難以動兵。<span class="style7">師古曰：「不可以兵事動之。」</span>『軍旅之後，必有凶年』，<span class="style7">師古曰：「此引老子道經之言。」</span>言民以其愁苦之氣，傷陰陽之和也。出兵雖勝，猶有後憂，恐災害之變因此以生。今郡國守相多不實選，<span class="style7">師古曰：「言不得其人。」</span>風俗尤薄，水旱不時。案今年計，子弟殺父兄、妻殺夫者，凡二百二十二人，臣愚以為此非小變也。今左右不憂此，<span class="style7">師古曰：「左右謂近臣在天子左右者。」</span>乃欲發兵報纖介之忿於遠夷，殆孔子所謂『吾恐季孫之憂不在顓臾而在蕭牆之內』也。<span class="style7">師古曰：「論語季氏將伐顓臾，孔子謂冉有、季路曰：『吾恐季孫之憂不在顓臾而在蕭牆之內。』故相引之。顓臾，魯附庸國。蕭牆，屏牆也，解在五行志。」</span>願陛下與平昌侯、樂昌侯、平恩侯及有識者詳議乃可。」<span class="style7">師古曰：「平昌侯王無故、樂昌侯王武，並帝之舅。平恩侯許伯，皇太子外祖父也。」</span>上從相言而止。</p>
<p>相明易經，有師法，好觀漢故事及便宜章奏，<span class="style7">師古曰：「旣觀國家故事，又觀前人所奏便宜之章也。」</span>以為古今異制，方今務在奉行故事而已。數條漢興已來國家便宜行事，及賢臣賈誼、朝錯、董仲舒等所言，奏請施行之，曰：「臣聞明主在上，賢輔在下，則君安虞而民和睦。<span class="style7">師古曰：「虞與娛同。」</span>臣相幸得備位，不能奉明法，廣敎化，理四方，以宣聖德。民多背本趨末，<span class="style7">師古曰：「本，農業也。末，商賈也。趨讀曰趣。」</span>或有飢寒之色，為陛下之憂，臣相罪當萬死。臣相知能淺薄，不明國家大體，時用之宜，惟民終始，未得所繇。<span class="style7">師古曰：「惟，思也。繇讀與由同。由，從也，因也。」</span>竊伏觀先帝聖德仁恩之厚，勤勞天下，垂意黎庶，憂水旱之災，為民貧窮發倉廩，賑乏餧；<span class="style7">師古曰：「餧，餓也，音乃賄反。」</span>遣諫大夫博士巡行天下，<span class="style7">師古曰：「行音下更反。」</span>察風俗，舉賢良，平冤獄，冠蓋交道；<span class="style7">師古曰：「言其往來不絕也。」</span>省諸用，寬租賦，弛山澤波池，<span class="style7">師古曰：「弛，放也，言不禁障之也。波音陂。」</span>禁秣馬酤酒貯積：<span class="style7">師古曰：「秣，以粟米飤馬也。酤酒者，糜費深也。貯積者，滯米粟也。」</span>所以周急繼困，慰安元元，便利百姓之道甚備。臣相不能悉陳，昧死奏故事詔書凡二十三事。臣謹案王法必本於農而務積聚，量入制用以備凶災，<span class="style7">師古曰：「謂視年歲之豐儉。」</span>亡六年之畜，尚謂之急。<span class="style7">師古曰：「畜讀曰蓄。禮記王制云：『國無九年之蓄曰不足，無六年之蓄曰急，無三年之蓄曰國非其國也。』」</span>元鼎三年，平原、勃海、太山、東郡溥被災害，<span class="style7">師古曰：「溥與普同。」</span>民餓死於道路。二千石不豫慮其難，<span class="style7">師古曰：「慮，思也。」</span>使至於此，賴明詔振捄，<span class="style7">師古曰：「捄，古救字。」</span>乃得蒙更生。今歲不登，穀暴騰踴，<span class="style7">師古曰：「價忽大貴也。」</span>臨秋收斂猶有乏者，至春恐甚，亡以相恤。西羌未平，師旅在外，兵革相乘，臣竊寒心，宜蚤圖其備。<span class="style7">師古曰：「蚤，古早字也。」</span>唯陛下留神元元，帥繇先帝盛德以撫海內。」<span class="style7">師古曰：「帥，循也。繇與由同。由，從也。」</span>上施行其策。</p>
<p>又數表采易陰陽及明堂月令奏之，<span class="style7">師古曰：「表為標明之。采，撮取也。」</span>曰：「臣相幸得備員，奉職不修，不能宣廣敎化。陰陽未和，災害未息，咎在臣等。臣聞易曰：『天地以順動，故日月不過，四時不忒；聖王以順動，故刑罰清而民服。』<span class="style7">師古曰：「豫卦象辭也。忒，差也。」</span>天地變化，必繇陰陽，<span class="style7">師古曰：「繇與由同。」</span>陰陽之分，以日為紀。日冬夏至，則八風之序立，萬物之性成，各有常職，不得相干。東方之神太昊，乘震執規司春；<span class="style7">張晏曰：「木為仁，仁者生，生者圜，故為規。」</span>南方之神炎帝，乘離執衡司夏；<span class="style7">張晏曰：「火為禮，禮者齊，齊者平，故為衡。」</span>西方之神少昊，乘兊執矩司秋；<span class="style7">張晏曰：「金為義，義者成，成者方，故為矩。」</span>北方之神顓頊，乘坎執權司冬；<span class="style7">張晏曰：「水為智，智者謀，謀者重，故為權。」</span>中央之神黃帝，乘坤艮執繩司下土。<span class="style7">張晏曰：「土為信，信者誠，誠者直，故為繩。」</span>茲五帝所司，各有時也。東方之卦不可以治西方，南方之卦不可以治北方。春興兊治則饑，秋興震治則華，冬興離治則泄，<span class="style7">師古曰：「天地之氣不閉密也。」</span>夏興坎治則雹。明王謹于尊天，慎于養人，故立羲和之官以乘四時，<span class="style7">師古曰：「乘，治也。」</span>節授民事。<span class="style7">師古曰：「各依其節而授以事。」</span>君動靜以道，奉順陰陽，則日月光明，風雨時節，寒暑調和。三者得敘，則災害不生，五穀熟，絲麻遂，<span class="style7">師古曰：「遂，成也。」</span>屮木茂，鳥獸蕃，<span class="style7">師古曰：「屮，古草字。蕃，多也，音扶元反。」</span>民不夭疾，衣食有餘。若是，則君尊民說，<span class="style7">師古曰：「說讀曰悅。」</span>上下亡怨，政敎不違，禮讓可興。夫風雨不時，則傷農桑；農桑傷，則民飢寒；飢寒在身，則亡廉恥，寇賊姦宄所繇生也。<span class="style7">師古曰：「亂在外為姦，在內為宄。繇與由同。其下類此。」</span>臣愚以為陰陽者，王事之本，羣生之命，自古賢聖未有不繇者也。天子之義，必純取法天地，而觀於先聖。高皇帝所述書天子所服第八曰：<span class="style7">如淳曰：「第八，天子衣服之制也，於施行詔書第八。」</span>『大謁者臣章受詔長樂宮，曰：「令羣臣議天子所服，以安治天下。」相國臣何、御史大夫臣昌<span class="style7">師古曰：「蕭何、周昌也。」</span>謹與將軍臣陵、太子太傅臣通等議：<span class="style7">師古曰：「陵，王陵。通，叔孫通。」</span>「春夏秋冬天子所服，當法天地之數，中得人和。故自天子王侯有土之君，下及兆民，能法天地，順四時，以治國家，身亡禍殃，年壽永究，<span class="style7">師古曰：「究，竟也。」</span>是奉宗廟安天下之大禮也。臣請法之。中謁者趙堯舉春，<span class="style7">應劭曰：「四時各舉所施行政事。」服虔曰：「主一時衣服禮物朝祭百事也。」師古曰：「服說是也。」</span>李舜舉夏，兒湯舉秋，貢禹舉冬，<span class="style7">師古曰：「高帝時自有一貢禹也。兒音五奚反。」</span>四人各職一時。」大謁者襄章奏，制曰：「可。」』孝文皇帝時，以二月施恩惠於天下，賜孝弟力田及罷軍卒，祠死事者，頗非時節。<span class="style7">師古曰：「罷軍卒，卒之疲於軍事者也。罷音疲。一曰新從軍而休罷者也，音薄蟹反。」</span>御史大夫朝錯時為太子家令，奏言其狀。臣相伏念陛下恩澤甚厚，然而災氣未息，竊恐詔令有未合當時者也。願陛下選明經通知陰陽者四人，各主一時，時至明言所職，以和陰陽，天下幸甚！」相數陳便宜，上納用焉。</p>
<p>相敕掾史案事郡國及休告從家還至府，輙白四方異聞，或有逆賊風雨災變，郡不上，相輙奏言之。時丙吉為御史大夫，同心輔政，上皆重之。相為人嚴毅，不如吉寬。視事九歲，神爵三年薨，謚曰憲侯。子弘嗣，甘露中有罪削爵為關內侯。<span class="style7">師古曰：「弘坐騎至宗廟下，大不敬也。」</span></p>
<p>丙吉字少卿，魯國人也。治律令，為魯獄史。積功勞，稍遷至廷尉右監。坐法失官，歸為州從事。武帝末，巫蠱事起，吉以故廷尉監徵，<span class="style7">師古曰：「被召詣京師。」</span>詔治巫蠱郡邸獄。時宣帝生數月，以皇曾孫坐衞太子事繫，吉見而憐之。又心知太子無事實，重哀曾孫無辜，<span class="style7">師古曰：「重音直用反。」</span>吉擇謹厚女徒，令保養曾孫，置閒燥處。<span class="style7">師古曰：「閒讀曰閑。閑，寬靜之處也。燥，高敞也。」</span>吉治巫蠱事，連歲不決。後元二年，武帝疾，往來長楊、五柞宮，<span class="style7">師古曰：「長楊、五柞宮並在盩厔，往來二宮之間。」</span>望氣者言長安獄中有天子氣，於是上遣使者分條中都官詔獄繫者，<span class="style7">師古曰：「條謂疏錄之。」</span>亡輕重一切皆殺之。內謁者令郭穰夜到郡邸獄，吉閉門拒使者不納，曰：「皇曾孫在。他人亡辜死者猶不可，況親曾孫乎！」相守至天明不得入，穰還以聞，因劾奏吉。武帝亦寤，曰：「天使之也。」因赦天下。郡邸獄繫者獨賴吉得生，恩及四海矣。<span class="style7">師古曰：「吉拒閉使者，天子感寤，乃普赦天下。其郡邸繫獄者，旣因吉得生，而赦宥之恩遂及四海也。」</span>曾孫病，幾不全者數焉，<span class="style7">師古曰：「幾音鉅依反。數音所角反。次下亦同。」</span>吉數敕保養乳母加致醫藥，視遇甚有恩惠，以私財物給其衣食。</p>
<p>後吉為車騎將軍市令，遷大將軍長史，霍光甚重之，入為光祿大夫給事中。昭帝崩，亡嗣，大將軍光遣吉迎昌邑王賀。賀即位，以行淫亂廢，光與車騎將軍張安世諸大臣議所立，未定。吉奏記光曰：「將軍事孝武皇帝，受襁褓之屬，<span class="style7">師古曰：「屬音之欲反。」</span>任天下之寄，孝昭皇帝早崩亡嗣，海內憂懼，欲亟聞嗣主，<span class="style7">師古曰：「亟，急也，音居力反。」</span>發喪之日以大誼立後，<span class="style7">師古曰：「雖無嫡嗣，旁立支屬，令宗廟有奉，故云大誼。」</span>所立非其人，復以大誼廢之，<span class="style7">師古曰：「恐危社稷，故廢黜之。」</span>天下莫不服焉。方今社稷宗廟羣生之命在將軍之壹舉。竊伏聽於衆庶，察其所言，諸侯宗室在位列者，未有所聞於民閒也。而遺詔所養武帝曾孫名病已在掖庭外家者，<span class="style7">蘇林曰：「外家猶言外人民家，不在宮中。」晉灼曰：「出郡邸獄，歸在外家史氏，後入掖庭耳。」師古曰：「晉說是也。」</span>吉前使居郡邸時見其幼少，至今十八九矣，通經術，有美材，行安而節和。願將軍詳大議，參以蓍龜，豈宜襃顯，先使入侍，<span class="style7">師古曰：「侍太后。」</span>令天下昭然知之，然後決定大策，天下幸甚！」光覽其議，<span class="style7">師古曰：「省納而用之。」</span>遂尊立皇曾孫，遣宗正劉德與吉迎曾孫於掖庭。宣帝初即位，賜吉爵關內侯。</p>
<p>吉為人深厚，不伐善。自曾孫遭遇，吉絕口不道前恩，<span class="style7">師古曰：「遭遇謂升大位也。」</span>故朝庭莫能明其功也。地節三年，立皇太子，吉為太子太傅，數月，遷御史大夫。及霍氏誅，上躬親政，省尚書事。是時，掖庭宮婢則令民夫上書，自陳甞有阿保之功。<span class="style7">師古曰：「謂未為宮婢時，有舊夫見在俗間者。」</span>章下掖庭令考問，則辭引使者丙吉知狀。掖庭令將則詣御史府以視吉。<span class="style7">師古曰：「視讀曰示。」</span>吉識，謂則曰：「汝甞坐養皇曾孫不謹督笞，<span class="style7">師古曰：「督謂視察之。」</span>汝安得有功？獨渭城胡組、淮陽郭徵卿有恩耳。」分別奏組等共養勞苦狀。<span class="style7">師古曰：「共音居用反。養音弋亮反。」</span>詔吉求組、徵卿，已死，有子孫，皆受厚賞。詔免則為庶人，賜錢十萬。上親見問，然後知吉有舊恩，而終不言。上大賢之，制詔丞相：「朕微眇時，御史大夫吉與朕有舊恩，厥德茂焉。<span class="style7">師古曰：「茂，美也。」</span>詩不云虖？『亡德不報。』<span class="style7">師古曰：「大雅抑之詩。」</span>其封吉為博陽侯，邑千三百戶。」臨當封，吉疾病，上將使人加紼而封之，及其生存也。<span class="style7">應劭曰：「吉時病不能起，欲如君視疾，加朝服拖紳，就封之也。」師古曰：「紼，繫印之組也，音弗也。」</span>上憂吉疾不起，太子太傅夏侯勝曰：「此未死也。臣聞有陰德者，必饗其樂以及子孫。今吉未獲報而疾甚，非其死疾也。」後病果瘉。<span class="style7">師古曰：「瘉與愈同。」</span>吉上書固辭，自陳不宜以空名受賞。上報曰：「朕之封君，非空名也，而君上書歸侯印，是顯朕之不德也。方今天下少事，君其專精神，省思慮，近醫藥，以自持。」後五歲，代魏相為丞相。</p>
<p>吉本起獄法小吏，後學詩、禮，皆通大義。及居相位，上寬大，好禮讓。掾史有罪臧，不稱職，輙予長休告，<span class="style7">師古曰：「長給休假，令其去職也。」</span>終無所案驗。客或謂吉曰：「君侯為漢相，姦吏成其私，然無所懲艾。」<span class="style7">師古曰：「艾讀曰乂。」</span>吉曰：「夫以三公之府有案吏之名，吾竊陋焉。」後人代吉，因以為故事，公府不案吏，自吉始。</p>
<p>於官屬掾史，務掩過揚善。吉馭吏耆酒，數逋蕩，<span class="style7">師古曰：「逋，亡也。蕩，放也。謂亡其所供之職而游放也。耆讀曰嗜。」</span>甞從吉出，醉歐丞相車上。<span class="style7">師古曰：「歐，吐也，音一口反。」</span>西曹主吏白欲斥之，<span class="style7">師古曰：「斥，棄逐。」</span>吉曰：「以醉飽之失去士，使此人將復何所容？<span class="style7">師古曰：「言無所容身也。」</span>西曹地忍之，<span class="style7">李竒曰：「地猶第也。」師古曰：「地亦但也，語聲之急也。」</span>此不過汙丞相車茵耳。」<span class="style7">師古曰：「茵，蓐也，音因。」</span>遂不去也。此馭吏邊郡人，習知邊塞發犇命警備事，<span class="style7">師古曰：「犇，古奔字也。有命則奔赴之，言應速也。」</span>甞出，適見驛騎持赤白囊，邊郡發奔命書馳來至。馭吏因隨驛騎至公車刺取，<span class="style7">師古曰：「刺謂探候之也。」</span>知虜入雲中、代郡，遽歸府見吉白狀，<span class="style7">師古曰：「遽，速也。」</span>因曰：「恐虜所入邊郡，二千石長吏有老病不任兵馬者，宜可豫視。」吉善其言，召東曹案邊長吏，瑣科條其人。<span class="style7">張晏曰：「瑣，錄也。欲科條其人老少及所經歷，知其本以文武進也。」</span>未已，詔召丞相、御史，問以虜所入郡吏，吉具對。御史大夫卒遽不能詳知，<span class="style7">師古曰：「卒讀曰猝。」</span>以得譴讓。<span class="style7">師古曰：「讓，責也。」</span>而吉見謂憂邊思職，馭吏力也。吉乃歎曰：「士亡不可容，能各有所長。嚮使丞相不先聞馭吏言，何見勞勉之有？」掾史繇是益賢吉。<span class="style7">師古曰：「繇與由同。」</span></p>
<p>吉又甞出，逢清道羣鬬者，死傷橫道，<span class="style7">李竒曰：「清道時反群鬬也。」師古曰：「清道，謂天子當出，或有齋祠，先令道路清淨。」</span>吉過之不問，掾史獨怪之。吉前行，逢人逐牛，牛喘吐舌。<span class="style7">師古曰：「喘，急息，音昌兖反。」</span>吉止駐，使騎吏問：「逐牛行幾里矣？」掾史獨謂丞相前後失問，或以譏吉，吉曰：「民鬬相殺傷，長安令、京兆尹職所當禁備逐捕，歲竟丞相課其殿最，奏行賞罰而已。宰相不親小事，非所當於道路問也。方春少陽用事，<span class="style7">師古曰：「少音式邵反。」</span>未可大熱，恐牛近行用暑故喘，此時氣失節，恐有所傷害也。三公典調和陰陽，職當憂，是以問之。」掾史乃服，以吉知大體。</p>
<p>五鳳三年春，吉病篤。上自臨問吉，曰：「君即有不諱，誰可以自代者？」<span class="style7">師古曰：「不諱，言死不可復言也。」</span>吉辭謝曰：「羣臣行能，明主所知，愚臣無所能識。」上固問，吉頓首曰：「西河太守杜延年明於法度，曉國家故事，前為九卿十餘年，今在郡治有能名。廷尉于定國執憲詳平，天下自以不冤。太僕陳萬年事後母孝，惇厚備於行止。此三人能皆在臣右，唯上察之。」上以吉言皆是而許焉。及吉薨，御史大夫黃霸為丞相，徵西河太守杜延年為御史大夫，會其年老，乞骸骨，病免。以廷尉于定國代為御史大夫。黃霸薨，而定國為丞相，太僕陳萬年代定國為御史大夫，居位皆稱職，上稱吉為知人。</p>
<p>吉薨，謚曰定侯。子顯嗣，甘露中有罪削爵為關內侯，官至衛尉太僕。始顯少為諸曹，甞從祠高廟，至夕牲日，乃使出取齋衣。<span class="style7">師古曰：「未祭一日，其夕展視牲具，謂之夕牲。」</span>丞相吉大怒，謂其夫人曰：「宗廟至重，而顯不敬慎，亡吾爵者必顯也。」夫人為言，然後乃已。<span class="style7">師古曰：「免其罪罰也。」</span>吉中子禹為水衡都尉。少子高為中壘校尉。</p>
<p>元帝時，長安士伍尊上書，<span class="style7">師古曰：「先甞有爵，經奪免之，而與士卒為伍，故稱士伍。其人名尊。」</span>言「臣少時為郡邸小吏，竊見孝宣皇帝以皇曾孫在郡邸獄。是時治獄使者丙吉見皇曾孫遭離無辜，吉仁心感動，涕泣悽惻，選擇復作胡組養視皇孫，吉常從。臣尊日再侍卧庭上。<span class="style7">師古曰：「郡邸之庭也。侍謂參省之也。時皇孫孩弱，常在襁褓，故指言卧也。」</span>後遭條獄之詔，吉扞拒大難，不避嚴刑峻法。旣遭大赦，吉謂守丞誰如，皇孫不當在官，<span class="style7">孟康曰：「郡守丞也，來詣京師邸治獄，姓誰名如。言皇孫不當在獄官，宜屬郡縣也。」文穎曰：「不當在郡邸官也。」師古曰：「守丞者，守獄官之丞耳，非郡丞也。誰如者，其人名，不作譙字，言姓，又非也。」</span>使誰如移書京兆尹，遣與胡組俱送京兆尹，不受，復還。及組日滿當去，皇孫思慕，吉以私錢顧組，令留與郭徵卿並養數月，乃遣組去。後少內嗇夫白吉曰：『食皇孫亡詔令。』<span class="style7">師古曰：「少內，掖庭主府臧之官也。食讀曰飤。詔令無文，無從得其廩具也。」</span>時吉得食米肉，月月以給皇孫。吉即時病，<span class="style7">師古曰：「有病時也。」</span>輒使臣尊朝夕請問皇孫，視省席蓐燥濕。候伺組、徵卿，不得令晨夜去皇孫敖盪，<span class="style7">師古曰：「去，離也。敖，游戲也。盪，放也。盪讀與蕩同。」</span>數奏甘毳食物。<span class="style7">師古曰：「奏，進也。毳讀與脆同。」</span>所以擁全神靈，成育聖躬，功德已亡量矣。時豈豫知天下之福，而徼其報哉！<span class="style7">師古曰：「繳，要也，音工堯反。」</span>誠其仁恩內結於心也。雖介之推割肌以存君，不足以比。<span class="style7">師古曰：「韓詩外傳云：『晉公子重耳之亡也，過曹，里鳧須以從，因盜其資而逃。重耳無糧，餧不能行，介子推割其股肉以食重耳，然後能行也。』」</span>孝宣皇帝時，臣上書言狀，幸得下吉，吉謙讓不敢自伐，刪去臣辭，<span class="style7">師古曰：「刪，削也。」</span>專歸美於組、徵卿。組、徵卿皆以受田宅賜錢，吉封為博陽侯。臣尊不得比組、徵卿。臣年老居貧，死在旦暮，欲終不言，恐使有功不著。吉子顯坐微文奪爵為關內侯，臣愚以為宜復其爵邑，<span class="style7">師古曰：「復音防目反。」</span>以報先人功德。」先是顯為太僕十餘年，與官屬大為姦利，臧千餘萬，司隷校尉昌案劾，罪至不道，奏請逮捕。上曰：「故丞相吉有舊恩，朕不忍絕。」免顯官，奪邑四百戶。後復以為城門校尉。顯卒，子昌嗣爵關內侯。</p>
<p>成帝時，修廢功，以吉舊恩尤重，鴻嘉元年制詔丞相御史：「蓋聞褒功德，繼絕統，所以重宗廟，廣賢聖之路也。故博陽侯吉以舊恩有功而封，今其祀絕，朕甚憐之。夫善善及子孫，古今之通誼也，其封吉孫中郎將關內侯昌為博陽侯，奉吉後。」國絕三十二歲復續云。昌傳子至孫，王莽時乃絕。</p>
<p>贊曰：古之制名，必繇象類，<span class="style7">師古曰：「繇與由同。」</span>遠取諸物，近取諸身。故經謂君為元首，臣為股肱，<span class="style7">師古曰：「謂虞書益稷云『元首明哉，股肱良哉』也。」</span>明其一體，相待而成也。是故君臣相配，古今常道，自然之埶也。近觀漢相，高祖開基，蕭、曹為冠，<span class="style7">師古曰：「名位在衆臣之上。」</span>孝宣中興，丙、魏有聲。是時黜陟有序，衆職修理，公卿多稱其位，<span class="style7">師古曰：「稱，副也。」</span>海內興於禮讓。覽其行事，豈虛虖哉！<span class="style7">師古曰：「言君明臣賢，所以致治，非徒然也。」</span></p>
<hr/>
</div>

<!-- end .main --></div>
<!-- end #main --></div>

</div>



</body></html>