<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷一上・高帝紀第一上</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature"><h1>卷一上・高帝紀第一上</h1>
<hr/>
<p class="style7" id="p0"><a class="gg-link" href="#p0" onclick="return changeColor(this);"></a>師古曰：「紀，理也，統理衆事而繫之於年月者也。」</p>
<p id="p1"><a class="gg-link" href="#p1" onclick="return changeColor(this);"></a>高祖，<span class="style7">荀悅曰：「諱邦，字季。邦之字曰國。」張晏曰：「禮謚法無『高』，以為功最高而為漢帝之太祖，故特起名焉。」師古曰：「邦之字曰國者，臣下所避以相代也。」</span>沛豐邑中陽里人也，<span class="style7">應劭曰：「沛，縣也。豐，其鄉也。」孟康曰：「後沛為郡而豐為縣。」師古曰：「沛者，本秦泗水郡之屬縣。豐者，沛之聚邑耳。方言高祖所生，故舉其本稱以說之也。此下言『縣鄉邑告喻之』，故知邑繫於縣也。」</span>姓劉氏。<span class="style7">師古曰：「本出劉累，而范氏在秦者又為劉，因以為姓。」</span>母媼<span class="style7">文穎曰：「幽州及漢中皆謂老嫗為媼。」孟康曰：「媼，母別名，音烏老反。」師古曰：「媼，女老稱也，孟音是矣。史家不詳著高祖母之姓氏，無得記之，故取當時相呼稱號而言也。其下王媼之屬，意義皆同。至如皇甫謐等妄引讖記，好竒騁博，強為高祖父母名字，皆非正史所說，蓋無取焉。寧有劉媼本姓實存，史遷肯不詳載？即理而言，斷可知矣。他皆類此。」</span>甞息大澤之陂，<span class="style7">師古曰：「蓄水曰陂。蓋於澤陂隄塘之上休息而寢寐也。陂音彼皮反。」</span>夢與神遇。<span class="style7">師古曰：「遇，會也。不期而會曰遇。」</span>是時雷電晦冥，<span class="style7">師古曰：「晦冥皆謂暗也。言大雷電而雲霧晝暗。」</span>父太公徃視，則見交龍於上。已而有娠，<span class="style7">應劭曰：「娠，動，懷任之意。左傳曰邑姜方娠。」孟康曰：「娠音身，漢史身多作娠，古今字也。」師古曰：「孟說是也。漢書皆以娠為任身字。『邑姜方震』，自為震動之字，不作娠。」</span>遂產高祖。</p>
<p id="p2"><a class="gg-link" href="#p2" onclick="return changeColor(this);"></a>高祖為人，隆準而龍顏，<span class="style7">服虔曰：「準音拙。」應劭曰：「隆，高也。準，頰權準也。顏，𬱃顙也。」李斐曰：「準，鼻也。」文穎曰：「音準的之準。」晉灼曰：「戰國策云『眉目準頞權衡』，史記秦始皇蜂目長準。李說文音是也。」師古曰：「䪼權䪼字，豈當借準為之？服音應說皆失之。」</span>美須髯，<span class="style7">師古曰：「在頤曰須，在頰曰髯。髯音人占反。」</span>左股有七十二黑子。<span class="style7">師古曰：「今中國通呼為黶子，吳楚俗謂之誌。誌者，記也。」</span>寬仁愛人，意豁如也。<span class="style7">師古曰：「豁然開大之貌，音呼活反。」</span>常有大度，不事家人生產作業。及壯，試吏，<span class="style7">應劭曰：「試用補吏。」</span>為泗上亭長，<span class="style7">師古曰：「秦法十里一亭。亭長者，主亭之吏也。亭謂停留行旅宿食之館。」</span>廷中吏無所不狎侮。<span class="style7">師古曰：「廷中，郡府廷之中。廷音定。他皆類此。」</span>好酒及色。常從王媼、武負貰酒，<span class="style7">如淳曰：「武，姓也。俗謂老大母為阿負。」師古曰：「劉向列女傳云『魏曲沃負者，魏大夫如耳之母也』。此則古語謂老母為負耳。王媼，王家之媼也。武負，武家之母也。貰，賒也，李登、呂忱並音式制反，而今之讀者謂與射同，乃引地名射陽其字作貰以為證驗，此說非也。假令地名為射，自是假借，亦猶鮦陽音紂，蓮勺音酌，當時所呼，別有意義，豈得即定其字以為正音乎？」</span>時飲醉卧，武負、王媼見其上常有怪。高祖每酤留飲，酒讎數倍。<span class="style7">如淳曰：「讎，亦售也。」</span>及見怪，歲竟，此兩家常折券棄責。<span class="style7">師古曰：「以簡牘為契券，旣不徵索，故折毀之，棄其所負。」</span></p>
<p id="p3"><a class="gg-link" href="#p3" onclick="return changeColor(this);"></a>高祖常繇咸陽，<span class="style7">應劭曰：「繇者，役也。」文穎曰：「咸陽，今渭北渭城是也。」師古曰：「咸陽，秦所都。繇讀曰傜，古通用字。」</span>縱觀秦皇帝，<span class="style7">師古曰：「縱，放也。天子出行，放人令觀。觀音工喚反。」</span>喟然大息，曰：「嗟乎，大丈夫當如此矣！」<span class="style7">師古曰：「喟，歎息貌。大息言其歎息之大。喟音丘位反。」</span></p>
<p id="p4"><a class="gg-link" href="#p4" onclick="return changeColor(this);"></a>單父人呂公<span class="style7">孟康曰：「單音善。父音甫。」師古曰：「地理志山陽縣也。」</span>善沛令，辟仇，從之客，因家焉。<span class="style7">師古曰：「與沛令相善，因辟仇亡匿，初就為客，後遂家沛也。仇，讎也，音求。」</span>沛中豪桀吏聞令有重客，皆往賀。<span class="style7">師古曰：「以禮物相慶曰賀。」</span>蕭何為主吏，<span class="style7">孟康曰：「主吏，功曹也。」</span>主進，<span class="style7">文穎曰：「主賦斂禮進，為之帥也。」鄭氏曰：「主賦斂禮錢也。」師古曰：「進者，會禮之財也。字本作賮，又作贐，音皆同耳。古字假借，故轉而為進。賮又音才忍反。陳遵傳云陳遂與宣帝博，數負進，帝後詔云可以償博進未。其進雖有別解，然而所賭者之財疑充會食，義又與此通。」</span>令諸大夫曰：「進不滿千錢，坐之堂下。」<span class="style7">師古曰：「令，號令也。大夫，客之貴者緫稱耳。」</span>高祖為亭長，素易諸吏，<span class="style7">師古曰：「素，故也，謂舊時也。易，輕也，音弋豉反。」</span>乃紿為謁曰「賀錢萬」，<span class="style7">應劭曰：「紿，欺也。」師古曰：「為謁者，書刺自言爵里，若今參見尊貴而通名也。蓋當時自陳姓名，并列賀錢數耳。紿音徒在反。」</span>實不持一錢。謁入，呂公大驚，起，迎之門。<span class="style7">師古曰：「以其錢多，故特禮之。」</span>呂公者，好相人，見高祖狀貌，因重敬之，引入坐上坐。<span class="style7">師古曰：「上坐，尊處也。令於尊處坐。上坐音才卧反，次下亦同。」</span>蕭何曰：「劉季固多大言，少成事。」高祖因狎侮諸客，遂坐上坐，無所詘。<span class="style7">師古曰：「詘，曲懾也，音丘勿反。」</span>酒闌，<span class="style7">文穎曰：「闌言希也。謂飲酒者半罷半在，謂之闌。」</span>呂公因目固留高祖。<span class="style7">師古曰：「不欲對坐者顯言，故動目而留之。」</span>竟酒，後。呂公曰：「臣少好相人，<span class="style7">張晏曰：「古人相與語多自稱臣，自卑下之道也，若今人相與言自稱僕也。」</span>相人多矣，無如季相，願季自愛。臣有息女，願為箕帚妾。」<span class="style7">師古曰：「息，生也。言己所生之女。」</span>酒罷，呂媼怒呂公曰：「公始常欲竒此女，與貴人。<span class="style7">師古曰：「竒，異也。謂顯而異之，而嫁於貴人。」</span>沛令善公，求之不與，何自妄許與劉季？」呂公曰：「此非兒女子所知。」卒與高祖。<span class="style7">師古曰：「卒，終也。」</span>呂公女即呂后也，生孝惠帝、魯元公主。<span class="style7">服虔曰：「元，長也。食邑於魯。」韋昭曰：「元，謚也。」師古曰：「公主，惠帝之姊也，以其最長，故號曰元。呂后謂高帝曰張王以魯元故不宜有謀，齊悼惠王尊魯元公主為太后，當時並已謂之元，不得為謚也。韋說失之。」</span></p>
<p id="p5"><a class="gg-link" href="#p5" onclick="return changeColor(this);"></a>高祖甞告歸之田。<span class="style7">服虔曰：「告音如嗥呼之嗥。」李斐曰：「休謁之名，吉曰告，凶曰寧。」孟康曰：「古者名吏休假曰告。告又音嚳。漢律，吏二千石有予告，有賜告。予告者，在官有功最，法所當得也。賜告者，病滿三月當免，天子優賜其告，使得帶印綬將官屬歸家治病。至成帝時，郡國二千石賜告不得歸家。至和帝時，予賜皆絕。」師古曰：「告者，請謁之言，謂請休耳。或謂之謝，謝亦告也。假為嗥嚳二音，並無別義，固當依本字以讀之。左氏傳曰『韓獻子告老』，禮記曰『若不得謝』。漢書諸云謝病皆同義。」</span>呂后與兩子居田中，有一老父過請飲，呂后因餔之。<span class="style7">師古曰：「餔食之餔，屈原曰『餔其糟』是也。以食食人亦謂之餔，國語曰『國中童子無不餔也』，呂氏春秋曰『下壺飧以餔之』，是也。父本請飲，后因食之，故言餔也。餔音必胡反。」</span>老父相后曰：「夫人天下貴人也。」令相兩子，見孝惠帝，曰：「夫人所以貴者，乃此男也。」<span class="style7">師古曰：「言因有此男，故大貴。」</span>相魯元公主，亦皆貴。老父已去，高祖適從旁舍來，呂后具言客有過，相我子母皆大貴。高祖問，曰：「未逺。」乃追及，問老父。老父曰：「鄉者夫人兒子皆以君，<span class="style7">如淳曰：「言并得君之貴相也。以或作似。」師古曰：「如說非也。言夫人及兒子以君之故，因得貴耳，不當作似也。鄉讀曰嚮。」</span>君相貴不可言。」高祖乃謝曰：「誠如父言，不敢忘德。」<span class="style7">師古曰：「誠，實也。」</span>及高祖貴，遂不知老父處。</p>
<p id="p6"><a class="gg-link" href="#p6" onclick="return changeColor(this);"></a>高祖為亭長，乃㠯竹皮為冠，令求盜之薛治，<span class="style7">應劭曰：「以竹始生皮作冠，今鵲尾冠是也。求盜者，亭卒。舊時亭有兩卒，一為亭父，掌開閉埽除，一為求盜，掌逐捕盜賊。薛，魯國縣也，有作冠師，故往治之。」文穎曰：「高祖居貧志大，取其約省，與衆有異。」韋昭曰：「竹皮，竹筠也。今南夷取竹幼時績以為帳。」師古曰：「之，往也。竹皮，筍皮，謂筍上所解之籜耳，非竹筠也。今人亦往往為筍皮巾，古之遺制也。韋說失之。㠯，古以字。籜音託。」</span>時時冠之，<span class="style7">師古曰：「愛珍此冠，休息之暇則冠之。」</span>及貴常冠，所謂「劉氏冠」也。<span class="style7">師古曰：「後遂號為『劉氏冠』者，即此冠也。後詔曰『爵非公乘以上不得冠劉氏冠』者。即此冠。」</span></p>
<p id="p7"><a class="gg-link" href="#p7" onclick="return changeColor(this);"></a>高祖以亭長為縣送徒驪山，<span class="style7">應劭曰：「秦始皇葬於驪山，故郡國送徒士往作。」文穎曰：「在新豐南。」項氏曰：「故驪戎國也。」</span>徒多道亡。自度比至皆亡之，<span class="style7">師古曰：「度音徒各反。比音必寐反。他皆類此。」</span>到豐西澤中亭，止飲，<span class="style7">師古曰：「豐邑之西，其亭在澤中，因以為名。」</span>夜皆解縱所送徒。<span class="style7">師古曰：「縱，放也。」</span>曰：「公等皆去，吾亦從此逝矣！」<span class="style7">師古曰：「逝，往也。」</span>徒中壯士願從者十餘人。高祖被酒，<span class="style7">師古曰：「被，加也。被酒者，為酒所加。被音皮義反。」</span>夜徑澤中，<span class="style7">師古曰：「徑，小道也。言從小道而行，於澤中過，故其下曰有大蛇當徑。」</span>令一人行前。<span class="style7">師古曰：「行，案行也，音胡更反。」</span>行前者還報曰：「前有大蛇當徑，願還。」高祖醉，曰：「壯士行，何畏！」乃前，拔劔斬蛇。蛇分為兩，道開。行數里，醉困卧。後人來至蛇所，有一老嫗夜哭。人問嫗何哭，嫗曰：「人殺吾子。」人曰：「嫗子何為見殺？」嫗曰：「吾子，白帝子也，化為蛇，當道，今者赤帝子斬之，<span class="style7">應劭曰：「秦襄公自以居西，主少昊之神，作西畤，祠白帝。至獻公時櫟陽雨金，以為瑞，又作畦畤，祠白帝。少昊，金德也。赤帝堯後，謂漢也。殺之者，明漢當滅秦也。」</span>故哭。」人乃以嫗為不誠，<span class="style7">師古曰：「謂所言不實。」</span>欲苦之，<span class="style7">蘇林曰：「欲困苦辱之。」師古曰：「今書苦字或作笞。笞，擊也，音丑之反。」</span>嫗因忽不見。<span class="style7">師古曰：「見音胡電反。他皆類此。」</span>後人至，高祖覺。<span class="style7">師古曰：「覺謂寢寐而寤也，音功効反。」</span>告高祖，高祖乃心獨喜，自負。<span class="style7">應劭曰：「負，恃也。」</span>諸從者日益畏之。</p>
<p id="p8"><a class="gg-link" href="#p8" onclick="return changeColor(this);"></a>秦始皇帝甞曰「東南有天子氣」，於是東游以猒當之。<span class="style7">師古曰：「猒，塞也，音一涉反。」</span>高祖隱於芒、碭山澤間，<span class="style7">應劭曰：「芒屬沛國，碭屬梁國，二縣之界有山澤之固，故隱其間。」蘇林曰：「芒音忙遽之忙。碭音唐。」師古曰：「碭亦音宕。所言屬沛國、梁國者，皆是注釋之人據見在所屬，非必本當時稱號境界。他皆類此。」</span>呂后與人俱求，常得之。高祖怪問呂后，后曰：「季所居上常有雲氣，故從往常得季。」<span class="style7">師古曰：「言隨雲氣所在而求得之。」</span>高祖又喜。沛中子弟或聞之，多欲附者。</p>
<p id="p9"><a class="gg-link" href="#p9" onclick="return changeColor(this);"></a>秦二世元年<span class="style7">應劭曰：「始皇欲以一至萬，示不相襲。始者一，故稱二世。」</span>秋七月，陳涉起蘄，<span class="style7">蘇林曰：「蘄音機，縣名，屬沛國。」</span>至陳，自立為楚王，<span class="style7">李竒曰：「秦滅楚，楚人怨秦，故涉因民之欲，自稱楚王，從民望也。」</span>遣武臣、張耳、陳餘略趙地。<span class="style7">師古曰：「凡言略地者，皆謂行而取之，用功力少。」</span>八月，武臣自立為趙王。郡縣多殺長吏以應涉。九月，沛令欲以沛應之。掾、主吏蕭何、曹參曰：<span class="style7">師古曰：「曹參為掾，蕭何為主吏。」</span>「君為秦吏，今欲背之，帥沛子弟，恐不聽。願君召諸亡在外者，<span class="style7">師古曰：「時苦秦虐政，賦役煩多，故有逃亡辟吏。」</span>可得數百人，因以劫衆，<span class="style7">師古曰：「劫謂威脅之。」</span>衆不敢不聽。」乃令樊噲召高祖。<span class="style7">師古曰：「噲音快。」</span>高祖之衆已數百人矣。</p>
<p id="p10"><a class="gg-link" href="#p10" onclick="return changeColor(this);"></a>於是樊噲從高祖來。沛令後悔，恐其有變，乃閉城城守，<span class="style7">師古曰：「城守者，守其城也。守音狩。他皆類此。」</span>欲誅蕭、曹。蕭、曹恐，踰城保高祖。<span class="style7">師古曰：「保，安也，就高祖以自安。」</span>高祖乃書帛射城上，與沛父老曰：「天下同苦秦乆矣。今父老雖為沛令守，諸侯並起，今屠沛。<span class="style7">師古曰：「屠謂破取城邑，誅殺其人，如屠六畜然。」</span>沛今共誅令，擇可立立之，以應諸侯，即室家完。<span class="style7">師古曰：「完，全也。」</span>不然，父子俱屠，無為也。」父老乃帥子弟共殺沛令，開城門迎高祖，欲以為沛令。高祖曰：「天下方擾，諸侯並起，<span class="style7">師古曰：「擾，亂也。」</span>今置將不善，一敗塗地。<span class="style7">師古曰：「一見破敗，即當肝腦塗地。」</span>吾非敢自愛，恐能薄，<span class="style7">師古曰：「能謂材也。能本獸名，形似熊，足似鹿，為物堅中而強力，故人之有賢材者，皆謂之能。」</span>不能完父兄子弟。<span class="style7">師古曰：「鄉邑之人，老及長者父兄之行，少及幼者子弟之黨，故緫而言之。」</span>此大事，願更擇可者。」蕭、曹皆文吏，自愛，恐事不就，<span class="style7">師古曰：「就，成也。」</span>後秦種族其家，<span class="style7">師古曰：「誅及種族也。」</span>盡讓高祖。諸父老皆曰：「平生所聞劉季竒怪，當貴，且卜筮之，莫如劉季最吉。」高祖數讓。衆莫肯為，<span class="style7">師古曰：「數音所角反。他皆類此。」</span>高祖乃立為沛公。<span class="style7">孟康曰：「楚舊僭稱王，其縣宰為公。陳涉為楚王，沛公起應涉，故從楚制，稱曰公。」</span>祠黃帝，祭蚩尤於沛廷，<span class="style7">應劭曰：「黃帝戰於阪泉，以定天下。蚩尤亦古天子，好五兵，故祠祭之，求福祥也。」臣瓚曰：「孔子三朝記云蚩尤庶人之貪者，非天子也。管仲曰『割廬山發而出水，金從之出，蚩尤受之以作劔戟』也。」師古曰：「瓚所引者同是大戴禮，出用兵篇，而非三朝記也。其餘則如應說。沛廷，沛縣之廷。」</span>而釁鼓。<span class="style7">應劭曰：「釁，祭也。殺牲以血塗鼓釁呼為釁。」臣瓚曰：「禮記及大戴禮有釁廟之禮，皆無祭事。」師古曰：「許慎云『釁，血祭也』，然即凡殺牲以血祭者皆為釁，安在其無祭事乎？又古人新成鐘鼎，亦必釁之，豈取釁呼為義？應氏之說亦未允也。呼音火亞反。」</span>旗幟皆赤，<span class="style7">師古曰：「幟，慓也，音式志反。旗旂之屬，幟即緫稱焉，史家字或作識，或作志，音義皆同。」</span>由所殺蛇白帝子，所殺者赤帝子故也。於是少年豪吏如蕭、曹、樊噲等皆為收沛子弟，得三千人。</p>
<p id="p11"><a class="gg-link" href="#p11" onclick="return changeColor(this);"></a>是月，項梁與兄子羽起吳。田儋與從弟榮、橫起齊，<span class="style7">服虔曰：「儋音負擔之擔。」師古曰：「音丁甘反。」</span>自立為齊王。韓廣自立為燕王。魏咎自立為魏王。陳涉之將周章西入關，至戲，<span class="style7">應劭曰：「章字文，陳人也。戲，弘農湖縣西界也。」孟康曰：「水名也。」蘇林曰：「在新豐東南三十里。」師古曰：「戲在新豐東，今有戲水驛。其水本出藍田北界橫嶺，至此而北流入渭。孟、蘇說是。東越鄭及華陰數百里，然始至湖西界，應說大失之矣。戲音許宜反。」</span>秦將章邯距破之。<span class="style7">蘇林曰：「邯音酒酣之酣。」師古曰：「音下甘反。」</span></p>
<p id="p12"><a class="gg-link" href="#p12" onclick="return changeColor(this);"></a>秦二年十月，<span class="style7">文穎曰：「十月，秦正月。始皇即位，周火德，以五勝之法勝火者水，秦文公獲黑龍，此水德之瑞，於是更名河為「德水」，十月為正月，謂建亥之月水得位，故以為歲首。」</span>沛公攻胡陵、<span class="style7">鄧展曰：「屬山陽，章帝元和年改為胡陵。」</span>方與，<span class="style7">鄭氏曰：「音房預，屬山陽郡。」</span>還守豐。秦泗川監平將兵圍豐。<span class="style7">文穎曰：「泗川，今沛郡也，高祖更名沛。秦時御史監郡，若今刺史。平，其名也。」師古曰：「泗川郡川字或為水，其實一也。」</span>二日，出與戰，破之。令雍齒守豐。十一月，沛公引兵之薜。秦泗川守壯兵敗於薛，<span class="style7">如淳曰：「秦并天下為三十六郡，置守、尉、監。此泗川有監有守。壯，其名也。」</span>走至戚，<span class="style7">鄭氏曰：「音憂戚之戚。」如淳曰：「音將毒反。」師古曰：「東海之縣也，讀如本字。」</span>沛公左司馬得殺之。<span class="style7">師古曰：「得者，司馬之名。」</span>沛公還軍亢父，<span class="style7">鄭氏曰：「亢音人相抗答，父音甫，屬任城郡。」</span>至方與。趙王武臣為其將所殺。十二月，楚王陳涉為其御所殺。魏人周市略地豐沛，使人謂雍齒曰：「豐，故梁徙也，<span class="style7">文穎曰：「晉大夫畢萬封魏，今河東河北縣是也。其後為秦所逼徙都，今魏郡魏縣是也。至文侯孫惠王，畏秦，復徙都大梁，今浚儀縣大梁亭是也。故世或言魏惠王，或言梁惠王。至孫假為秦所滅，轉東徙於豐，故曰豐故梁徙也。」臣瓚曰：「史記及世本畢萬居魏，昭子徙安邑，文侯亦居之。汲郡古文云惠王之六年自安邑遷於大梁。」師古曰：「魏不常都於魏郡魏縣，瓚說是也。其他則如文氏之釋。」</span>今魏地已定者數十城。齒今下魏，魏以齒為侯守豐；<span class="style7">師古曰：「封為侯，因令守豐。」</span>不下，且屠豐。」雍齒雅不欲屬沛公，<span class="style7">蘇林曰：「雅，素也。」</span>及魏招之，即反為魏守豐。<span class="style7">師古曰：「為音于偽反。」</span>沛公攻豐，不能取。沛公還之沛，怨雍齒與豐子弟畔之。</p>
<p id="p13"><a class="gg-link" href="#p13" onclick="return changeColor(this);"></a>正月，張耳等立趙後趙歇為趙王。<span class="style7">鄭氏曰：「歇音遏絕之遏。」蘇林曰：「歇音毒歇。」師古曰：「依本字以讀之，不當借音。」</span>東陽甯君、秦嘉立景駒為楚王，<span class="style7">文穎曰：「秦嘉，東陽郡人，為甯縣君。景駒，楚族。景，氏；駒，名也。」晉灼曰：「東陽，縣也。」臣瓚曰：「陳勝傳云『凌人秦嘉』，然即嘉非東陽人。嘉初起於郯，號大司馬，又不為甯縣君。東陽甯君自一人，秦嘉又一人。」師古曰：「東陽甯君及秦嘉二人是也。東陽者，為其所屬縣名。甯君者，姓甯，時號為君。」</span>在留。<span class="style7">師古曰：「留，縣名。」</span>沛公往從之，道得張良，遂與俱見景駒，請兵以攻豐。時章邯從陳，別將<span class="style7">如淳曰：「從陳涉將也。涉在陳，其將相別在他許，皆稱陳。」師古曰：「從謂追討也。尚書曰『夏師敗績，湯遂從之』。」</span>司馬𡰥將兵北定楚地，<span class="style7">如淳曰：「𡰥，章邯司馬。」師古曰：「𡰥，古夷字。」</span>屠相，<span class="style7">師古曰：「相，縣名。」</span>至碭。東陽甯君、沛公引兵西，與戰蕭西，<span class="style7">師古曰：「蕭縣之西。」</span>不利，還收兵聚留。二月，攻碭，三日拔之。<span class="style7">師古曰：「拔者，破城邑而取之，言若拔樹木，並得其根本也。」</span>收碭兵，得六千人，與故合九千人。三月，攻下邑，拔之。<span class="style7">師古曰：「下邑，縣名。」</span>還擊豐，不下。四月，項梁擊殺景駒、秦嘉，止薛，沛公往見之。項梁益沛公卒五千人，五大夫將十人。<span class="style7">蘇林曰：「五大夫，弟九爵名。以五大夫為將，凡十人。」</span>沛公還，引兵攻豐，拔之。雍齒奔魏。</p>
<p id="p14"><a class="gg-link" href="#p14" onclick="return changeColor(this);"></a>五月，項羽拔襄城還。項梁盡召別將。<span class="style7">師古曰：「別將，謂小將別在他所者。」</span>六月，沛公如薛，<span class="style7">師古曰：「如，往也。他皆類此。」</span>與項梁共立楚懷王孫心為楚懷王。<span class="style7">應劭曰：「六國為秦所并，楚最無罪，為百姓所思，故求其後，立為楚懷王，以祖謚為號，順民望也。」</span>章邯破殺魏王咎、齊王田儋於臨濟。<span class="style7">師古曰：「破其軍而殺其身。」</span>七月，大霖雨。<span class="style7">師古曰：「雨三日以上為霖。」</span>沛公攻亢父。章邯圍田榮於東阿。沛公與項梁共救田榮，大破章邯東阿。田榮歸，沛公、項羽追北，<span class="style7">服虔曰：「師敗曰北。」韋昭曰：「古背字也，背去而走也。」師古曰：「北，陰幽之處，故謂退敗奔走者為北。老子曰『萬物向陽而負陰』。許慎說文解字云『北，乖也』。史記樂書曰『紂為朝歌北鄙之音』，『朝歌者不時，北者敗也，鄙者陋也』。是知北即訓乖，訓敗，無勞借音。韋昭之徒並為妄矣。」</span>至城陽，攻屠其城。軍濮陽東，復與章邯戰，又破之。</p>
<p id="p15"><a class="gg-link" href="#p15" onclick="return changeColor(this);"></a>章邯復振，<span class="style7">李竒曰：「振，整也。」如淳曰：「振，起也，收散卒自振迅而起。」晉灼曰：「左氏云『振廢滯』，如說是也。」</span>守濮陽，環水。<span class="style7">文穎曰：「決水以自環守為固也。」張晏曰：「依河水以自環繞作壘。」師古曰：「文說是也。環音宦。」</span>沛公、項羽去攻定陶。八月，田榮立田儋子市為齊王。定陶未下，沛公與項羽西略地至雍丘，與秦軍戰，大敗之，斬三川守李由。<span class="style7">應劭曰：「三川，今河南郡也。由，李斯子。」韋昭曰：「有河、洛、伊，故曰三川也。」</span>還攻外黃，外黃未下。</p>
<p id="p16"><a class="gg-link" href="#p16" onclick="return changeColor(this);"></a>項梁再破秦軍，有驕色。宋義諫，不聽。秦益章邯兵。九月，章邯夜銜枚擊項梁定陶，<span class="style7">師古曰：「銜枚者，止言語讙囂，欲令敵人不知其來也。周官有銜枚氏。枚狀如箸，橫銜之，繣絜於項。繣者，結礙也。絜，繞也。蓋為結紐而繞項也。繣音獲。絜音頡。」</span>大破之，殺項梁。時連雨自七月至九月。沛公、項羽方攻陳留，聞梁死，士卒恐，乃與將軍呂臣引兵而東，徙懷王自盱台都彭城。<span class="style7">鄭氏曰：「音昫怡。」師古曰：「昫音許于反。」</span>呂臣軍彭城東，項羽軍彭城西，沛公軍碭。魏咎弟豹自立為魏王。後九月，<span class="style7">文穎曰：「即閏九月也。時律歷廢，不知閏，謂之後九月。」如淳曰：「時因秦以十月為歲首，至九月則歲終。後九月即閏月。」師古曰：「文說非也。若以律歷廢不知閏者，則當徑謂之十月，不應有後九月。蓋秦之歷法，應置閏者緫致之於歲末。觀其此意，當取左傳所謂歸餘於終耳。何以明之？據漢書表及史記，漢未改秦歷之前，迄至高后、文帝，屢書後九月，是知故然，非歷廢也。」</span>懷王并呂臣、項羽軍自將之。以沛公為碭郡長，<span class="style7">蘇林曰：「長如郡守也。」韋昭曰：「秦名曰守，是時改曰長。」</span>封武安侯，將碭郡兵。以羽為魯公，封長安侯，呂臣為司徒，其父呂青為令尹。<span class="style7">應劭曰：「天子曰師尹，諸侯曰令尹。時去六國尚近，故置令尹。」臣瓚曰：「諸侯之，唯楚稱令尹，其餘國稱相。時立楚之後，故置官司皆如楚舊也。」師古曰：「瓚說得之。」</span></p>
<p id="p17"><a class="gg-link" href="#p17" onclick="return changeColor(this);"></a>章邯已破項梁，以為楚地兵不足憂，乃渡河北擊趙王歇，大破之。歇保鉅鹿城，秦將王離圍之。趙數請救，懷王乃以宋義為上將，項羽為次將，范增為末將，北救趙。</p>
<p id="p18"><a class="gg-link" href="#p18" onclick="return changeColor(this);"></a>初，懷王與諸將約，先入定關中者王之。<span class="style7">師古曰：「約，要也，謂言契也。自函谷關以西緫名關中。」</span>當是時，秦兵彊，常乘勝逐北，諸將莫利先入關。<span class="style7">師古曰：「不以入關為利，言畏秦也。」</span>獨羽怨秦破項梁，奮勢，<span class="style7">晉灼曰：「憤激也。」</span>願與沛公西入關。懷王諸老將皆曰：「項羽為人慓悍禍賊，<span class="style7">師古曰：「慓，疾也。悍，勇也。禍賊者，好為禍害而殘賊也。慓音頻妙反，又匹妙反。悍音胡旦反。」</span>甞攻襄城，襄城無噍類，<span class="style7">如淳曰：「噍音祚笑反。無復有活而噍食者也。青州俗呼無孑遺為無噍類。」</span>所過無不殘滅。且楚數進取，<span class="style7">如淳曰：「楚謂陳涉。數進取，多所攻取也。」師古曰：「楚者，緫言楚兵，陳涉、項梁皆是。」</span>前陳王、項梁皆敗，<span class="style7">孟康曰：「前陳王，陳涉也。」師古曰：「孟說非也。此言前者陳王及項梁皆敗，今須得長者往，非謂涉為前陳王也，安有後陳王乎？」</span>不如更遣長者扶義而西，<span class="style7">師古曰：「扶，助也，以義自助也。扶字或作杖，杖亦倚任之意。」</span>告諭秦父兄。秦父兄苦其主乆矣，今誠得長者往，毋侵暴，宜可下。項羽不可遣，獨沛公素寬大長者。」卒不許羽，而遣沛公西收陳王、項梁散卒。乃道碭<span class="style7">孟康曰：「道由碭。」</span>至陽城與扛里，<span class="style7">孟康曰：「二縣名也。」師古曰：「扛音江。」</span>攻秦軍壁，破其二軍。</p>
<p id="p19"><a class="gg-link" href="#p19" onclick="return changeColor(this);"></a>秦三年十月，齊將田都畔田榮，將兵助項羽救趙。沛公攻破東郡尉於成武。<span class="style7">孟康曰：「尉，郡都尉也。」師古曰：「本謂之郡尉，至景帝時乃改曰都尉。」</span>十一月，項羽殺宋義，并其兵渡河，自立為上將軍，諸將黥布等皆屬。十二月，沛公引兵至栗，<span class="style7">韋昭曰：「栗，沛郡縣名也。」</span>遇剛武侯，<span class="style7">應劭曰：「楚懷王將也。功臣表棘蒲剛侯陳武。武一姓柴。剛武侯宜為剛侯武，魏將也。」孟康曰：「功臣表柴武以將軍起薛，至霸上，入漢中，非懷王將，又非魏將也，例未有稱謚者。」師古曰：「史失其名姓，唯識其爵號，不知誰也。不當改剛武侯為剛侯武。應氏以為懷王將，又云魏將，無所據矣。」</span>奪其軍四千餘人，并之，與魏將皇欣、武滿軍合，攻秦軍，破之。故齊王建孫田安<span class="style7">師古曰：「建，齊襄王子也，立四十四年為秦兵所擊，以兵降秦。秦虜之，遷建於河內，遂滅齊。」</span>下濟北，從項羽救趙。羽大破秦軍鉅鹿下，虜王離，走章邯。<span class="style7">師古曰：「章邯被破而走。」</span></p>
<p id="p20"><a class="gg-link" href="#p20" onclick="return changeColor(this);"></a>二月，沛公從碭北攻昌邑，遇彭越。越助攻昌邑，未下。沛公西過高陽，<span class="style7">文穎曰：「聚邑名，屬陳留圉。」臣瓚曰：「陳留傳在雍丘西南。」</span>酈食其為里監門，<span class="style7">服虔曰：「音歷異基。」蘇林曰：「監門，門卒也。」</span>曰：「諸將過此者多，吾視沛公大度。」乃求見沛公。沛公方踞牀，使兩女子洗。<span class="style7">師古曰：「踞，反企也。洗，洗足也。踞音據。洗音先典反。」</span>酈生不拜，長揖曰：<span class="style7">師古曰：「長揖者，手自上而極下。」</span>「足下必欲誅無道秦，不宜踞見長者。」於是沛公起，攝衣謝之，延上坐。食其說沛公襲陳留。<span class="style7">臣瓚曰：「輕行無鐘鼓曰襲。」</span>沛公以為廣野君，以其弟商為將，將陳留兵。三月，攻開封，未拔。<span class="style7">師古曰：「開封，縣名，屬滎陽。」</span>西與秦將楊熊會戰白馬，<span class="style7">師古曰：「白馬亦縣名，屬東郡。」</span>又戰曲遇東，<span class="style7">文穎曰：「地名也。」蘇林曰：「曲音齲。遇音顒。」師古曰：「齲音丘羽反。」</span>大破之。楊熊走之滎陽，<span class="style7">師古曰：「西走也。」</span>二世使使斬之以徇。<span class="style7">師古曰：「徇，行示也。司馬法曰『斬以徇』，言使人將行遍示衆士以為戒。」</span>四月，南攻穎川，屠之。因張良遂略韓地。<span class="style7">文穎曰：「河南新鄭南至潁川南北，皆韓地也。以良累世相韓，故因之。」</span></p>
<p id="p21"><a class="gg-link" href="#p21" onclick="return changeColor(this);"></a>時趙別將司馬卬<span class="style7">師古曰：「卬音五剛反。」</span>方欲渡河入關，沛公乃北攻平陰，<span class="style7">孟康曰：「縣名也，屬河南。魏文帝改曰河陰。」</span>絕河津。南，戰雒陽東，軍不利，從轘轅<span class="style7">臣瓚曰：「險道名也，在緱氏東南。」師古曰：「直渡曰絕。轘音環。」</span>至陽城，收軍中馬騎。六月，與南陽守齮戰犨東，<span class="style7">師古曰：「犨，縣名也。齮音蟻。犨音昌由反。」</span>破之。略南陽郡，南陽守走，保城守宛。<span class="style7">師古曰：「宛，南陽之縣也，音於元反。」</span>沛公引兵過宛西。<span class="style7">師古曰：「未拔宛城而兵過宛城西出。」</span>張良諫曰：「沛公雖欲急入關，秦兵尚衆，距險。<span class="style7">師古曰：「依險阻而自固以距敵。」</span>今不下宛，宛從後擊，彊秦在前，此危道也。」於是沛公乃夜引軍從他道還，偃旗幟，遅明，圍宛城三帀。<span class="style7">服虔曰：「欲天疾明也。」文穎曰：「遟，未也。天未明之頃已圍其城矣。」晉灼曰：「文說是也。」師古曰：「文、晉二家得其大意耳。此言圍城事畢，然後天明，明遟於事，故曰遟明。變為去聲，音丈二反。漢書諸言遟某事者，義皆類此。史記遟字作邌，亦徐緩之意也，音黎。」</span>南陽守欲自剄，<span class="style7">鄭氏曰：「剄音姑鼎反。以刀割頸為剄。」</span>其舍人陳恢曰：<span class="style7">文穎曰：「主廄內小吏，官名也。」蘇林曰：「藺相如為宦者令舍人。韓信為侯，亦有舍人。」師古曰：「舍人，親近左右之通稱也，後遂以為私屬官號。恢音口回反。」</span>「死未晚也。」乃踰城見沛公，曰：「臣聞足下約先入咸陽者王之，今足下留守宛。宛郡縣連城數十，其吏民自以為降必死，故皆堅守乘城。<span class="style7">師古曰：「乘，登也，謂上城而守也。春秋左氏傳曰『授兵登陴』。」</span>今足下盡日止攻，士死傷者必多；引兵去，宛必隨。足下前則失咸陽之約，後有彊宛之患。為足下計，莫若約降，<span class="style7">師古曰：「共為要約，許其降也。」</span>封其守，因使止守，<span class="style7">師古曰：「封其郡守為侯，即令守其郡。」</span>引其甲卒與之西。諸城未下者，聞聲爭開門而待足下，足下通行無所累。」<span class="style7">師古曰：「累音力瑞反。」</span>沛公曰：「善。」七月，南陽守齮降，封為殷侯，封陳恢千戶。引兵西，無不下者。至丹水，高武侯鰓、襄侯王陵降。<span class="style7">蘇林曰：「鰓音魚鰓之鰓。」晉灼曰：「功臣表戚鰓也。王陵，安國侯王陵也。」韋昭曰：「漢封王陵為安國侯，初起兵時在南陽。南陽有穰縣，疑襄當為穰，而無禾，字省耳。」臣瓚曰：「時韓成封穰侯，江夏有襄，是陵所封也。」師古曰：「戚鰓初從即為郎，以都尉守蘄城，非至丹水乃降也。此自一人耳，不知其姓。王陵亦非安國侯者。晉說非也。韋氏改襄為穰者，蓋亦穿鑿也。」</span>還攻胡陽，遇番君別將梅鋗，<span class="style7">蘇林曰：「番，音婆，豫章番陽縣。」韋昭曰：「吳芮初為番令，故號曰番君。鋗音呼玄反。」</span>與偕攻析、酈，<span class="style7">蘇林曰：「酈音蹢躅之蹢。」如淳曰：「音持益反。」師古曰：「析、酈，二縣名。蘇、如兩音並同耳。析縣今內鄉。酈即菊潭縣也。」</span>皆降。所過毋得鹵掠，<span class="style7">應劭曰：「鹵與虜同。」師古曰：「毋，止之辭也，音與無同。他皆類此。掠音力向反，謂略奪也。」</span>秦民喜。遣魏人甯昌使秦。是月章邯舉軍降項羽，羽以為雍王。瑕丘申陽下河南。<span class="style7">服虔曰：「瑕丘，縣名。申，姓；陽，名也。」文穎曰：「姓瑕丘，字申陽。」臣瓚曰：「項羽傳瑕丘公申陽，是瑕丘縣公也。」師古曰：「文說非也。此申陽即項羽所封河南王者耳，何云姓瑕丘乎？」</span></p>
<p id="p22"><a class="gg-link" href="#p22" onclick="return changeColor(this);"></a>八月，沛公攻武關，<span class="style7">應劭曰：「武關，秦南關，通南陽。」文穎曰：「武關在析西百七十里。」</span>入秦。秦相趙高恐，乃殺二世，使人來，欲約分王關中，<span class="style7">師古曰：「自與沛公中分關中之地。」</span>沛公不許。九月，趙高立二世兄子子嬰為秦王。子嬰誅滅趙高，遣將將兵距嶢關。<span class="style7">應劭曰：「嶢音堯。嶢山之關。」李竒曰：「在上洛北，藍田南，武關之西。」</span>沛公欲擊之，張良曰：「秦兵尚彊，未可輕。願先遣人益張旗幟於山上為疑兵，<span class="style7">師古曰：「益，多也。多張旗幟，過其人數，令敵疑有多兵。」</span>使酈食其、陸賈往說秦將，啗以利。」<span class="style7">師古曰：「啗者，本謂食啗耳，音徒敢反。以食餧人，令其啗食，音則改變為徒濫反。今言以利誘之，取食為譬。他皆類此。」</span>秦將果欲連和，沛公欲許之。張良曰：「此獨其將欲叛，恐其士卒不從，不如因其怠懈擊之。」沛公引兵繞嶢關，踰蕢山，<span class="style7">鄭氏曰：「蕢音匱。」蘇林曰：「蕢音蒯。」師古曰：「蘇音是也，丘怪反。」</span>擊秦軍，大破之藍田南。遂至藍田，又戰其北，秦兵大敗。</p>
<p id="p23"><a class="gg-link" href="#p23" onclick="return changeColor(this);"></a>元年冬十月，<span class="style7">如淳曰：「張蒼傳云以高祖十月至霸上，故因秦以十月為歲首。」</span>五星聚于東井。<span class="style7">應劭曰：「東井，秦之分野。五星所在，其下當有聖人以義取天下。占見天文志。」</span>沛公至霸上。<span class="style7">應劭曰：「霸上，地名，在長安東三十里，古曰滋水，秦穆公更名霸。」師古曰：「霸水上，故曰霸上，即今所謂霸頭。」</span>秦王子嬰素車白馬，係頸以組，<span class="style7">應劭曰：「子嬰不敢襲帝號，但稱王耳。素車白馬，喪人之服。組者，天子韍也。係頸者，言欲自殺也。」師古曰：「此組謂綬也，所以帶璽也。韍音弗。」</span>封皇帝璽符節，<span class="style7">應劭曰：「璽，信也，古者尊卑共之。左傳襄公在楚，季武子使公冶問璽書，追而與之。秦漢尊者以為信，羣下乃避之。」師古曰：「符謂諸所合符以為契者也。節以毛為之，上下相重，取象竹節，因以為名，將命者持之以為信。」</span>降枳道旁。<span class="style7">蘇林曰：「亭名也，在長安東十三里。」師古曰：「枳音軹。軹道亭在霸成觀西四里。」</span>諸將或言誅秦王，沛公曰：「始懷王遣我，固以能寬容，且人已服降，殺之不祥。」乃以屬吏。<span class="style7">師古曰：「屬，委也，音之欲反。」</span>遂西入咸陽，欲止宮休舍，<span class="style7">師古曰：「舍，息也，於殿中休息也。一曰舍謂屋舍也。」</span>樊噲、張良諫，乃封秦重寶財物府庫，還軍霸上。蕭何盡收秦丞相府圖籍文書。十一月，召諸縣豪桀曰：「父老苦秦苛法乆矣，<span class="style7">師古曰：「苛，細也，音何。」</span>誹謗者族，耦語者棄市。<span class="style7">應劭曰：「秦法禁民聚語。耦，對也。」師古曰：「族謂誅及其族也。棄市者，取刑人於市，與衆棄之。」</span>吾與諸侯約，先入關者王之，吾當王關中。與父老約，法三章耳：殺人者死，傷人及盜抵罪。<span class="style7">服虔曰：「隨輕重制法也。」李竒曰：「傷人有曲直，盜臧有多少，罪名不可豫定，故凡言抵罪，未知抵何罪也。」師古曰：「抵，至也，當也。服、李二說，意並得之，自外諸家，皆妄解釋，故不取也。抵音丁禮反。」</span>餘悉除去秦法。吏民皆按堵如故。<span class="style7">應劭曰：「按，按次第。堵，牆堵也。」師古曰：「言不遷動也。堵音覩。」</span>凡吾所以來，為父兄除害，非有所侵暴，毋恐！且吾所以軍霸上，待諸侯至而定要束耳。」<span class="style7">師古曰：「要亦約。」</span>乃使人與秦吏行至縣鄉邑告諭之。<span class="style7">師古曰：「軍中遣人與秦吏相隨，遍至諸縣鄉邑而告諭也。」</span>秦民大喜，爭持牛羊酒食獻享軍士。沛公讓不受，曰：「倉粟多，不欲費民。」民又益喜，唯恐沛公不為秦王。</p>
<p id="p24"><a class="gg-link" href="#p24" onclick="return changeColor(this);"></a>或說沛公曰：「秦富十倍天下，地形彊。今聞章邯降項羽，羽號曰雍王，王關中。即來，沛公恐不得有此。可急使守函谷關，<span class="style7">文穎曰：「是時關在弘農縣衡嶺，今移東，在河南穀城縣。」師古曰：「今桃林縣南有洪溜澗水，即古所謂函谷也。其水北流入河，夾河之岸尚有舊關餘跡焉。穀城即新安。」</span>毋內諸侯軍，稍徵關中兵以自益，距之。」沛公然其計，從之。十二月，項羽果帥諸侯兵欲西入關，關門閉。聞沛公已定關中，羽大怒，使黥布等攻破函谷關，遂至戲下。沛公左司馬曹毋傷聞羽怒，欲攻沛公，使人言羽曰：「沛公欲王關中，令子嬰相，珍寶盡有之。」欲以求封。亞父范增說羽曰：<span class="style7">如淳曰：「亞，次也。尊敬之次父，猶管仲為仲父。」</span>「沛公居山東時，貪財好色，今聞其入關，珍物無所取，婦女無所幸，此其志不小。吾使人望其氣，皆為龍，成五色，此天子氣。急擊之，勿失。」於是饗士，旦日合戰。<span class="style7">師古曰：「饗謂飲食也。旦日，明旦也。」</span>是時，羽兵四十萬，號百萬。沛公兵十萬，號二十萬，<span class="style7">師古曰：「兵家之法，不言實數，皆增之。」</span>力不敵。會羽季父左尹項伯素善張良，<span class="style7">師古曰：「伯者，其字也，名纏。」</span>夜馳見張良，具告其實，欲與俱去，毋特俱死。<span class="style7">文穎曰：「特，獨也。無為獨與沛公俱死。」蘇林曰：「特，但也。」師古曰：「蘇說是也。但，空也，空死而無成名。」</span>良曰：「臣為韓王送沛公，不可不告，亡去不義。」乃與項伯俱見沛公。沛公與伯約為婚姻，曰：「吾入關，秋豪無所敢取，<span class="style7">文穎曰：「豪，秋乃成好，舉盛而言也。」師古曰：「豪成之時，端極纖細，適足諭小，非言其盛。」</span>籍吏民，封府庫，待將軍。<span class="style7">師古曰：「籍謂為簿籍。」</span>所以守關者，備他盜也。日夜望將軍到，豈敢反邪！願伯明言不敢背德。」項伯許諾，即夜復去。戒沛公曰：「旦日不可不早自來謝。」項伯還，具以沛公言告羽，因曰：「沛公不先破關中兵，公巨能入乎？<span class="style7">服虔曰：「巨音渠，猶未應得入也。」師古曰：「服說非也。巨讀曰詎，詎猶豈也。」</span>且人有大功，擊之不祥，不如因善之。」羽許諾。</p>
<p id="p25"><a class="gg-link" href="#p25" onclick="return changeColor(this);"></a>沛公旦日從百餘騎見羽鴻門，<span class="style7">孟康曰：「在新豐東十七里，舊大道北下阪口名。」</span>謝曰：「臣與將軍戮力攻秦，<span class="style7">師古曰：「戮力，并力也，音力竹反，又力周反。」</span>將軍戰河北，臣戰河南，不自意先入關，能破秦，與將軍復相見。<span class="style7">師古曰：「意不自謂得然。」</span>今者有小人言，令將軍與臣有隙。」<span class="style7">師古曰：「隙謂間隙，言乖離不合。」</span>羽曰：「此沛公左司馬曹毋傷言之，不然，籍何以生此？」羽因留沛公飲。范增數目羽擊沛公，<span class="style7">師古曰：「動目以諭之。」</span>羽不應。范增起，出謂項莊曰：「君王為人不忍，<span class="style7">師古曰：「莊，項羽從弟。」</span>汝入以劔舞，因擊沛公，殺之。不者，汝屬且為所虜。」莊入為壽。<span class="style7">師古曰：「凡言為壽，謂進爵於尊者，而獻無疆之壽。」</span>壽畢，曰：「軍中無以為樂，請以劔舞。」因拔劔舞。項伯亦起舞，常以身翼蔽沛公。樊噲聞事急，直入，怒甚。羽壯之，賜以酒。噲因譙讓羽。<span class="style7">師古曰：「譙讓，以辭相責也。譙音才笑反。」</span>有頃，沛公起如厠，招樊噲出，置車官屬，<span class="style7">師古曰：「置，留也，不以自隨。」</span>獨騎，樊噲、靳彊、滕公、紀成步，從間道走軍，<span class="style7">晉灼曰：「紀成，紀通父也。」服虔曰：「走音奏。」師古曰：「間，空也，投空隙而行，不公顯也。走謂趣向也，服音是矣。凡此之類，音義皆同。」</span>使張良留謝羽。羽問：「沛公安在？」<span class="style7">師古曰：「安在，何在也。他皆類此。」</span>曰：「聞將軍有意督過之，<span class="style7">師古曰：「督謂視責也。」</span>脫身去，間至軍，<span class="style7">師古曰：「脫，免也，不敢謁辭，苟自免而去，間行以至軍也。脫音他活反。」</span>故使臣獻璧。」羽受之。又獻玉斗范增。增怒，撞其斗，起曰：「吾屬今為沛公虜矣！」<span class="style7">師古曰：「撞音丈江反。」</span></p>
<p id="p26"><a class="gg-link" href="#p26" onclick="return changeColor(this);"></a>沛公歸數日，羽引兵西屠咸陽，殺秦降王子嬰，燒秦宮室，所過殘滅。秦民大失望。羽使人還報懷王，懷王曰：「如約。」<span class="style7">師古曰：「謂令沛公王關中。」</span>羽怨懷王不肯令與沛公俱西入關，而北救趙，後天下約。乃曰：「懷王者，吾家所立耳，非有功伐，何以得專主約！<span class="style7">師古曰：「積功曰伐。春秋左氏傳曰『大夫稱伐』。」</span>本定天下，諸將與籍也。」春正月，<span class="style7">如淳曰：「以十月為歲首，而正月更為三時之月。」服虔曰：「漢正月也。」師古曰：「凡此諸月號，皆太初正歷之後，記事者追改之，非當時本稱也。以十月為歲首，即謂十月為正月。今此真正月，當時謂之四月耳。他皆類此。」</span>陽尊懷王為義帝，實不用其命。</p>
<p id="p27"><a class="gg-link" href="#p27" onclick="return changeColor(this);"></a>二月，羽自立為西楚霸王，<span class="style7">文穎曰：「史記貨殖傳曰淮以北沛、陳、汝南、南郡為西楚，彭城以東東海、吳、廣陵為東楚，衡山、九江、江南、豫章、長沙為南楚。羽欲都彭城，故自稱西楚。」孟康曰：「舊名江陵為南楚，吳為東楚，彭城為西楚。」師古曰：「孟說是也。」</span>王梁、楚地九郡，都彭城。背約，更立沛公為漢王，王巴、蜀、漢中四十一縣，都南鄭。<span class="style7">師古曰：「即今之梁州南鄭縣。」</span>三分關中，立秦三將：章邯為雍王，都廢丘；<span class="style7">孟康曰：「縣名，今槐里是。」韋昭曰：「即周時犬丘，懿王所都，秦欲廢之，更名廢丘。」</span>司馬欣為塞王，<span class="style7">韋昭曰：「在長安東，名桃林塞。」師古曰：「取河、華之固為阸塞耳，非桃林也。塞音先代反。」</span>都櫟陽；<span class="style7">蘇林曰：「櫟音藥。」師古曰：「即今之櫟陽縣是其地。」</span>董翳為翟王，<span class="style7">文穎曰：「本上郡，秦所置，項羽以董翳為王，更名為翟。」</span>都高奴。<span class="style7">師古曰：「今在鄜州界。」</span>楚將瑕丘申陽為河南王，都洛陽。趙將司馬卬為殷王，都朝歌。<span class="style7">師古曰：「即今之朝歌縣也。」</span>當陽君英布為九江王，都六。<span class="style7">師古曰：「六者，縣名，本古國，臯陶之後。」</span>懷王柱國共敖為臨江王，<span class="style7">應劭曰：「柱國，上官也，若相國矣。共敖，其姓名也。」孟康曰：「本南郡，改為臨江國。」師古曰：「共音龔。」</span>都江陵。<span class="style7">師古曰：「即今之荊州江陵縣。」</span>番君吳芮為衡山王，都邾。<span class="style7">文穎曰：「邾音朱，縣名，屬江夏。」</span>故齊王建孫田安為濟北王。徙魏王豹為西魏王，都平陽。徙燕王韓廣為遼東王。燕將臧荼為燕王，<span class="style7">鄭氏曰：「荼音荼毒之荼。」如淳曰：「音舒。」師古曰：「鄭音是也，音大胡反。」</span>都薊。<span class="style7">師古曰：「薊即幽州薊縣。」</span>徙齊王田市為膠東王。齊將田都為齊王，都臨菑。<span class="style7">師古曰：「在今青州。」</span>徙趙王歇為代王。趙相張耳為常山王。漢王怨羽之背約，欲攻之，丞相蕭何諫，乃止。<span class="style7">服虔曰：「稱丞相者，錄事追言之。」</span></p>
<p id="p28"><a class="gg-link" href="#p28" onclick="return changeColor(this);"></a>夏四月，諸侯罷戲下，各就國。<span class="style7">師古曰：「戲謂軍之旌麾也，音許宜反，亦讀曰麾。先是，諸侯從項羽入關者，各帥其軍，聽命於羽，今旣受封爵，各使就國，故緫言罷戲下也。一說云時從項羽在戲水之上，故言罷戲下，此說非也。項羽見高祖於鴻門，已過戲矣。又入秦燒秦宮室，不復在戲也。漢書通以戲為麾字，義見竇田灌韓傳。」</span>羽使卒三萬人從漢王，楚子、諸侯人之慕從者數萬人，<span class="style7">文穎曰：「楚子，猶言楚人也。諸侯人，猶諸侯國人。」</span>從杜南入蝕中。<span class="style7">李竒曰：「蝕音力，在杜南。」如淳曰：「蝕，入漢中道川谷名。」</span>張良辭歸韓，漢王送至襃中，<span class="style7">師古曰：「即今梁州之襃縣也。舊曰襃中，言居襃谷之中。隋室諱忠，改為襃內。」</span>因說漢王燒絕棧道，<span class="style7">師古曰：「棧即閣也，今謂之閣道。」</span>以備諸侯盜兵，亦視項羽無東意。<span class="style7">如淳曰：「視音示。」師古曰：「言令羽知漢王更無東出之意也。漢書多以視為示，古通用字。」</span></p>
<p id="p29"><a class="gg-link" href="#p29" onclick="return changeColor(this);"></a>漢王旣至南鄭，諸將及士卒皆歌謳思東歸，<span class="style7">師古曰：「謳，齊歌也，謂齊聲而歌，或曰齊地之歌。謳音一侯反。」</span>多道亡還者。<span class="style7">師古曰：「未至南鄭，在道即亡歸。」</span>韓信為治粟都尉，亦亡去，蕭何追還之，因薦於漢王，曰：「必欲爭天下，非信無可與計事者。」於是漢王齊戒設壇場，<span class="style7">師古曰：「齊讀曰齋。築土而高曰壇，除地為場。」</span>拜信為大將軍，問以計策。信對曰：「項羽背約而王君王於南鄭，<span class="style7">師古曰：「上王音于放反。」</span>是遷也。<span class="style7">如淳曰：「秦法，有罪遷徙之於蜀漢。」</span>吏卒皆山東之人，日夜企而望歸，<span class="style7">師古曰：「企謂舉足而竦身。」</span>及其鋒而用之，可以有大功。天下已定，民皆自寧，不可復用。<span class="style7">師古曰：「寧，安也，各安其處。」</span>不如決策東向。」因陳羽可圖<span class="style7">師古曰：「圖謂謀而取之。」</span>三秦易并之計。<span class="style7">應劭曰：「章邯為雍王，司馬欣為塞王，董翳為翟王，分王秦地，故曰三秦。」</span>漢王大說，<span class="style7">師古曰：「說讀曰悅。」</span>遂聽信策，部署諸將。<span class="style7">師古曰：「分部而署置。」</span>留蕭何收巴蜀租，給軍糧食。</p>
<p id="p30"><a class="gg-link" href="#p30" onclick="return changeColor(this);"></a>五月，漢王引兵從故道<span class="style7">孟康曰：「縣名，屬武都。」</span>出襲雍。雍王邯迎擊漢陳倉，雍兵敗，還走；戰好畤，<span class="style7">孟康曰：「畤音止，神靈之所止也。好畤，縣名，屬右扶風。」師古曰：「即今雍州好畤縣。」</span>又大敗，走廢丘。漢王遂定雍地。東如咸陽，引兵圍雍王廢丘，而遣諸將略地。</p>
<p id="p31"><a class="gg-link" href="#p31" onclick="return changeColor(this);"></a>田榮聞羽徙齊王市於膠東而立田都為齊王，大怒，以齊兵迎擊田都。都走降楚。六月，田榮殺田市，自立為齊王。時彭城在鉅野，<span class="style7">師古曰：「鉅野，澤名，因以為縣，今屬鄆州。」</span>衆萬餘人，無所屬。榮與越將軍印，因令反梁地。越擊殺濟北王安，榮遂并三齊之地。<span class="style7">服虔曰：「齊與濟北、膠東。」</span>燕王韓廣亦不肯徙遼東。秋八月，臧荼殺韓廣，并其地。塞王欣、翟王翳皆降漢。</p>
<p id="p32"><a class="gg-link" href="#p32" onclick="return changeColor(this);"></a>初，項梁立韓後公子成為韓王，張良為韓司徒。羽以良從漢王，韓王成又無功，故不遣就國，與俱至彭城，殺之。及聞漢王并關中，而齊、梁畔之，羽大怒，乃以故吳令鄭昌為韓王，距漢。令蕭公角擊彭越，<span class="style7">蘇林曰：「蕭公，官號也。」孟康曰：「蕭令也，時令皆稱公。」師古曰：「孟說是也。」</span>越敗角兵。時張良徇韓地，<span class="style7">蘇林曰：「徇音巡，撫其民人也。」孟康曰：「徇，略也。」師古曰：「孟說是。音辭峻反。」</span>遺羽書曰：「漢欲得關中，如約即止，不敢復東。」羽以故無西意，而北擊齊。</p>
<p id="p33"><a class="gg-link" href="#p33" onclick="return changeColor(this);"></a>九月，漢王遣將軍薛歐、王吸出武關，<span class="style7">師古曰：「歐音烏垢反。吸音翕。」</span>因王陵兵，<span class="style7">如淳曰：「王陵亦聚黨數千人，居南陽。」</span>從南陽迎太公、呂后於沛。羽聞之，發兵距之陽夏，<span class="style7">鄭氏曰：「音假借之假。」師古曰：「即今亳州陽夏縣。」</span>不得前。</p>
<p id="p34"><a class="gg-link" href="#p34" onclick="return changeColor(this);"></a>二年冬十月，項羽使九江王布殺義帝於郴。<span class="style7">文穎曰：「郴，縣名，屬桂陽。」如淳曰：「郴音綝。」師古曰：「說者或以為史記本紀及漢注云衡山、臨江王殺之江中，謂漢書言黥布殺之為錯。然今據史記黥布傳四月陰令九江王等行擊義帝，其八月布使將追殺之郴，又與漢書項羽、英布傳相合，是則衡山、臨江與布同受羽命，而殺之者布也。非班氏之錯。郴綝二字並音丑林反。」</span>陳餘亦怨羽獨不王己，從田榮藉助兵，<span class="style7">師古曰：「藉，借也。」</span>以擊常山王張耳。耳敗走降漢，漢王厚遇之。陳餘迎代王歇還趙，歇立餘為代王。張良自韓閒行歸漢，漢王以為成信侯。</p>
<p id="p35"><a class="gg-link" href="#p35" onclick="return changeColor(this);"></a>漢王如陝，<span class="style7">師古曰：「陝，今陝州陝縣也，音式冉反。」</span>鎮撫關外父老。<span class="style7">師古曰：「鎮，安也。撫，慰也。」</span>河南王申陽降，置河南郡。使韓太尉韓信擊韓，韓王鄭昌降。十一月，立韓太尉信為韓王。漢王還歸，都櫟陽，使諸將略地，拔隴西。以萬人若一郡降者，封萬戶。<span class="style7">師古曰：「若者，豫及之辭，言以萬人或以一郡降者，皆封萬戶。」</span>繕治河上塞。<span class="style7">晉灼曰：「晁錯傳秦北攻胡，築河上塞。」師古曰：「繕，補也。」</span>故秦苑囿園池，令民得田之。<span class="style7">師古曰：「養鳥獸曰苑，苑有垣曰囿，所以種植謂之園。田謂耕作也。囿音宥。」</span></p>
<p id="p36"><a class="gg-link" href="#p36" onclick="return changeColor(this);"></a>春正月，羽擊田榮城陽，榮敗走平原，平原民殺之。齊皆降楚，楚焚其城郭，齊人復畔之。諸將拔北地，虜雍王弟章平。赦罪人。二月癸未，令民除秦社稷，立漢社稷。施恩德，賜民爵。<span class="style7">臣瓚曰：「爵者，祿位。民賜爵，有罪得以減也。」</span>蜀漢民給軍事勞苦，復勿租稅二歲。<span class="style7">師古曰：「復者，除其賦役也，音方目反。其下並同。」</span>關中卒從軍者，復家一歲。舉民年五十以上，有脩行，能帥衆為善，置以為三老，鄉一人。擇鄉三老一人為縣三老，與縣令丞尉以事相敎，復勿繇戍。<span class="style7">師古曰：「繇讀曰傜。」</span>以十月賜酒肉。</p>
<p id="p37"><a class="gg-link" href="#p37" onclick="return changeColor(this);"></a>三月，漢王自臨晉渡河，<span class="style7">師古曰：「舊縣名，其地居河之西濵，東臨晉境，本列國時秦所名也，即今之同州朝邑縣界也。」</span>魏王豹降，將兵從。下河內，虜殷王卬，置河內郡。至脩武，陳平亡楚來降。漢王與語，說之，<span class="style7">師古曰：「說讀曰悅。」</span>使參乘，監諸將。南渡平陰津，<span class="style7">蘇林曰：「在河陰。」</span>至洛陽，新城三老蕫公遮說漢王曰：「臣聞『順德者昌，逆德者亡』，『兵出無名，事故不成』。<span class="style7">蘇林曰：「名者，伐有罪。」</span>故曰：『明其為賊，敵乃可服。』<span class="style7">應劭曰：「為音無為之為。布告天下，言項羽殺義帝，明其為賊亂，舉兵征之，乃可服也。」鄭氏曰：「為音人相為之為。」師古曰：「應說是也。」</span>項羽為無道，放殺其主，<span class="style7">師古曰：「殺讀曰弒。諸弒君者，其例皆同。」</span>天下之賊也。夫仁不以勇，義不以力，<span class="style7">李竒曰：「彼有仁，我不能以勇服；彼有義，我不能以力服。」文穎曰：「以，用也。己有仁，天下歸之，可不用勇而天下自服；己有義，天下奉之，可不用力而天下自定。」師古曰：「為義帝發喪，此為行仁義，不用勇力，文說是也。」</span>三軍之衆為之素服，以告之諸侯，為此東伐，<span class="style7">師古曰：「為並音于偽反。」</span>四海之內莫不仰德。此三王之舉也。」<span class="style7">師古曰：「三王：夏、殷、周也。言以德義取天下，則可比蹤於三王。」</span>漢王曰：「善，非夫子無所聞。」於是漢王為義帝發喪，袒而大哭，<span class="style7">如淳曰：「袒亦如禮袒踊也。」師古曰：「袒謂脫衣之袖也，音徒旱反。」</span>哀臨三日。<span class="style7">師古曰：「衆哭曰臨，音力禁反。」</span>發使告諸侯曰：「天下共立義帝，北面事之。今項羽放殺義帝江南，大逆無道。寡人親為發喪，兵皆縞素。<span class="style7">師古曰：「縞，白素也，音工老反。」</span>悉發關中兵，收三河士，<span class="style7">韋昭曰：「河南、河東、河內也。」</span>南浮江漢以下，願從諸侯王<span class="style7">服虔曰：「漢名王為諸侯王。」師古曰：「服說非也。當時漢未有此稱號，直言諸侯及王耳。自謙言隨諸侯王之後也。」</span>擊楚之殺義帝者。」</p>
<p id="p38"><a class="gg-link" href="#p38" onclick="return changeColor(this);"></a>夏四月，田榮弟橫收得數萬人，立榮子廣為齊王。羽雖聞漢東，旣擊齊，欲遂破之而後擊漢，漢王以故得劫五諸侯兵，<span class="style7">應劭曰：「雍、翟、塞、殷、韓也。」如淳曰：「塞、翟、魏、殷、河南也。」韋昭曰：「塞、翟、韓、殷、魏也。雍時已敗。」師古曰：「諸家之說皆非也。張良遺羽書云：『漢欲得關中，如約即止，不敢復東。』東謂出關之東。今羽聞漢東之時，漢固已得三秦矣。五諸侯者，謂常山、河南、韓、魏、殷也。此年十月，常山王張耳降，河南王申陽降，韓王鄭昌降。三月，魏王豹降，虜殷王卬。皆在漢東之後，故知謂此為五諸侯。時雖未得常山之地，據功臣表云張耳棄國，與大臣歸漢，則亦有士卒也。又叔孫通傳云二年漢王從五諸侯入彭城。爾時雍王猶在廢丘被圍，即非五諸侯之數也。尋此紀文昭然可曉，前賢注釋，並失指趣。」</span>東伐楚。到外黃，彭越將三萬人歸漢。漢王拜越為魏相國，令定梁地。漢王遂入彭城，收羽美人貨賂，置酒高會。<span class="style7">服虔曰：「大會也。」</span>羽聞之，令其將擊齊，而自以精兵三萬人從魯出胡陵，至蕭，晨擊漢軍，大戰彭城靈壁東<span class="style7">孟康曰：「故小縣，在彭城南。」</span>睢水上，<span class="style7">師古曰：「睢音雖。」</span>大破漢軍，多殺士卒，睢水為之不流。<span class="style7">師古曰：「殺人旣多，填於睢水。」</span>圍漢王三帀。大風從西北起，折木發屋，揚砂石，晝晦，<span class="style7">師古曰：「晦，暗也。」</span>楚軍大亂，而漢王得與數十騎遁去。過沛，使人求室家，室家亦已亡，不相得。漢王道逢孝惠、魯元，載行。楚騎追漢王，漢王急，推墮二子。滕公下收載，遂得脫。<span class="style7">鄭氏曰：「滕公，夏侯嬰也。」師古曰：「脫音他活反。」</span>審食其從太公、呂后間行，反遇楚軍，<span class="style7">師古曰：「此審食其及武帝時趙食其讀皆與酈食其同，音異基。而近代學者，酈則為異基，審則為食基，趙則食其，非也。同是人名，更無別義，就中舛駮，何所據依？且荀悅漢紀三者並為異基字，斷可知矣。太公、呂后本避楚軍，乃反與之遇，而見拘執。」</span>羽常置軍中以為質。諸侯見漢敗，皆亡去。塞王欣、翟王翳降楚，殷王卬死。</p>
<p id="p39"><a class="gg-link" href="#p39" onclick="return changeColor(this);"></a>呂后兄周呂侯<span class="style7">蘇林曰：「以姓名侯也。」晉灼曰：「外戚表周呂令武侯澤也。呂，縣名，封於呂以為國。」師古曰：「周呂，封名；令武，其謚也。蘇云以姓名侯，非也。」</span>將兵居下邑，<span class="style7">師古曰：「縣名也。」</span>漢王從之。稍收士卒，軍碭。</p>
<p id="p40"><a class="gg-link" href="#p40" onclick="return changeColor(this);"></a>漢王西過梁地，至虞，<span class="style7">師古曰：「即今宋州虞城縣。」</span>謂謁者隨何曰：「公能說九江王布使舉兵畔楚，項王必留擊之。得留數月，吾取天下必矣。」隨何往說布，果使畔楚。</p>
<p id="p41"><a class="gg-link" href="#p41" onclick="return changeColor(this);"></a>五月，漢王屯滎陽，蕭何發關中老弱未傅者悉詣軍。<span class="style7">服虔曰：「傅音附。」孟康曰：「古者二十而傅，三年耕有一年儲，故二十三而後役之。」如淳曰：「律，年二十三傅之疇官，各從其父疇學之，高不滿六尺二寸以下為罷癃。漢儀注云民年二十三為正，一歲為衞士，一歲為材官騎士，習射御騎馳戰陳。又曰年五十六衰老，乃得免為庶民，就田里。今老弱未甞傅者皆發之。未二十三為弱，過五十六為老。」師古曰：「傅，著也。言著名籍，給公家徭役也。服音是。」</span>韓信亦收兵與漢王會，兵復大振。與楚戰滎陽南京、索間，破之。<span class="style7">應劭曰：「京，縣名。今有大索、小索亭。」晉灼曰：「音冊。」師古曰：「音求索之索。」</span>築甬道，屬河，<span class="style7">應劭曰：「恐敵鈔輜重，故築垣牆如街巷也。」鄭氏曰：「甬音踊。」師古曰：「屬，聯也，音之欲反。」</span>以取敖倉粟。<span class="style7">孟康曰：「敖，地名，在滎陽西北，山上臨河有大倉。」</span>魏王豹謁歸視親疾。<span class="style7">師古曰：「謁，請也。親謂母也。」</span>至則絕河津，反為楚。<span class="style7">師古曰：「斷其津濟以距漢軍。為音于偽反。」</span></p>
<p id="p42"><a class="gg-link" href="#p42" onclick="return changeColor(this);"></a>六月，漢王還櫟陽。壬午，立太子，赦罪人。令諸侯子在關中者皆集櫟陽為衞。引水灌廢丘，廢丘降，章邯自殺。雍州定，八十餘縣，置河上、渭南、中地、隴西、上郡。<span class="style7">服虔曰：「河上，即左馮翊也。渭南，京兆也。中地，右扶風也。」師古曰：「凡新置五郡。」</span>令祠官祀天地四方上帝山川，以時祠之。興關中卒乘邊塞。<span class="style7">李竒曰：「乘，守也。」師古曰：「乘，登也。登而守之，義與上乘城同。」</span>關中大飢，米斛萬錢，<span class="style7">師古曰：「一斛直萬錢。」</span>人相食。令民就食蜀漢。</p>
<p id="p43"><a class="gg-link" href="#p43" onclick="return changeColor(this);"></a>秋八月，漢王如滎陽，謂酈食其曰：「緩頰往說魏王豹，<span class="style7">張晏曰：「緩頰，徐言引譬喻也。」</span>能下之，以魏地萬戶封生。」<span class="style7">師古曰：「生猶言先生。他皆類此。」</span>食其往，豹不聽。漢王以韓信為左丞相，與曹參、灌嬰俱擊魏。食其還，漢王問：「魏大將誰也？」對曰：「柏直。」王曰：「是口尚乳臭，不能當韓信。<span class="style7">師古曰：「乳臭，言其幼少。」</span>騎將誰也？」曰：「馮敬。」曰：「是秦將馮無擇子也，雖賢，不能當灌嬰。步卒將誰也？」曰：「項它。」<span class="style7">師古曰：「它字與他同，並音徒何反。」</span>曰：「不能當曹參。吾無患矣。」九月，信等虜豹，傳詣滎陽。定魏地，置河東、太原、上黨郡。信使人請兵三萬人，願以北舉燕趙，東擊齊，南絕楚糧道。漢王與之。</p>
<p id="p44"><a class="gg-link" href="#p44" onclick="return changeColor(this);"></a>三年冬十月，韓信、張耳東下井陘擊趙，<span class="style7">服虔曰：「井陘，山名，在常山，今為縣。」師古曰：「陘音形。」</span>斬陳餘，獲趙王歇。置常山、代郡。甲戌晦，日有食之。十一月癸卯晦，日有食之。</p>
<p id="p45"><a class="gg-link" href="#p45" onclick="return changeColor(this);"></a>隨何旣說黥布，布起兵攻楚。楚使項聲、龍且攻布，<span class="style7">韋昭曰：「且音子閭反。」</span>布戰不勝。十二月，布與隨何間行歸漢。漢王分之兵，與俱收兵至成皐。</p>
<p id="p46"><a class="gg-link" href="#p46" onclick="return changeColor(this);"></a>項羽數侵奪漢甬道，漢軍乏食，與酈食其謀橈楚權。<span class="style7">服虔曰：「橈，弱也。」師古曰：「音女敎反，其字從木。」</span>食其欲立六國後以樹黨，<span class="style7">師古曰：「樹，立也。」</span>漢王刻印，將遣食其立之。以問張良，良發八難。漢王輟飯吐哺，<span class="style7">師古曰：「輟，止也。哺，口中所含食也。飯音扶晚反。哺音步。」</span>曰：「豎儒<span class="style7">師古曰：「言其賤劣無智，若童豎也。」</span>幾敗乃公事！」<span class="style7">師古曰：「幾，近也。乃，汝也。公，漢王自謂也。幾音鉅依反。」</span>令趨銷印。<span class="style7">師古曰：「趨讀曰促。促，速也。他皆類此。」</span>又問陳平，乃從其計，與平黃金四萬斤，以間疏楚君臣。<span class="style7">師古曰：「間音居莧反。次下反間，其音亦同。」</span></p>
<p id="p47"><a class="gg-link" href="#p47" onclick="return changeColor(this);"></a>夏四月，項羽圍漢滎陽，漢王請和，割滎陽以西者為漢。亞父勸項羽急攻滎陽，漢王患之。陳平反間旣行，羽果疑亞父。亞父大怒而去，發病死。</p>
<p id="p48"><a class="gg-link" href="#p48" onclick="return changeColor(this);"></a>五月，將軍紀信曰：「事急矣！臣請誑楚，可以間出。」<span class="style7">師古曰：「間出，投間隙私出，若言間行微行耳。紀信詐為漢王，而王出西門遁，是私出也。」</span>於是陳平夜出女子東門二千餘人，楚因四面擊之。紀信乃乘王車，黃屋左纛，<span class="style7">李斐曰：「天子車以黃繒為蓋裏。纛，毛羽幢也，在乘輿車衡左方上注之。蔡邕曰以犛牛尾為之，如斗，或在騑頭，或在衡。」應劭曰：「雉尾為之，在左驂，當鑣上。」師古曰：「纛音毒，又徒到反。應說非也。」</span>曰：「食盡，漢王降楚。」楚皆呼萬歲，之城東觀，以故漢王得與數十騎出西門遁。令御史大夫周苛、魏豹、樅公守滎陽。<span class="style7">應劭曰：「樅公者，不知其名，故曰公。」蘇林曰：「音樅木之樅。」師古曰：「音千容反。」</span>羽見紀信，問：「漢王安在？」曰：「已出去矣。」羽燒殺信。而周苛、樅公相謂曰：「反國之王，難與守城。」<span class="style7">師古曰：「謂豹先已經畔漢。」</span>因殺魏豹。</p>
<p id="p49"><a class="gg-link" href="#p49" onclick="return changeColor(this);"></a>漢王出滎陽，至成皐。自成皐入關，收兵欲復東。轅生說漢王<span class="style7">文穎曰：「轅姓，生謂諸生。」</span>曰：「漢與楚相距滎陽數歲，漢常困。願君王出武關，項王必引兵南走，<span class="style7">師古曰：「走亦謂趨，嚮也，音奏。次後亦同。」</span>王深壁，令滎陽成皐間且得休息。使韓信等得輯河北趙地，<span class="style7">師古曰：「輯與集同，謂和合也。詩序曰『勞來還定安集之』。春秋左氏傳曰『羣臣輯睦』。他皆類此。」</span>連燕齊，君王乃復走滎陽。如此，則楚所備者多，力分。漢得休息，復與之戰，破之必矣。」漢王從其計，出軍宛葉間，<span class="style7">師古曰：「葉，縣名，古葉公之國，音式涉反。宛縣葉縣之間也。」</span>與黥布行收兵。</p>
<p id="p50"><a class="gg-link" href="#p50" onclick="return changeColor(this);"></a>羽聞漢王在宛，果引兵南，漢王堅壁不與戰。是月，彭越渡睢，<span class="style7">師古曰：「過睢水也。睢音雖。」</span>與項聲、薛公戰下邳，破殺薛公。羽使終公守成皐，而自東擊彭越。漢王引兵北，擊破終公，復軍成皐。六月，羽已破走彭越，<span class="style7">師古曰：「破之而令遁走。」</span>聞漢復軍成皐，乃引兵西拔滎陽城，生得周苛。羽謂苛：「為我將，以公為上將軍，封三萬戶。」周苛罵曰：「若不趨降漢，今為虜矣！<span class="style7">師古曰：「若，汝也。趨讀曰促。」</span>若非漢王敵也。」羽亨周苛，<span class="style7">師古曰：「亨謂煮而殺之，音普庚反。他皆類此。」</span>并殺樅公，而虜韓王信，遂圍成皐。漢王跳，<span class="style7">如淳曰：「跳音逃，謂走也。史記作逃。」晉灼曰：「跳，獨出意也。」師古曰：「晉說是也，音徒彫反。」</span>獨與滕公共車出成皐玉門，<span class="style7">張晏曰：「成皐北門。」</span>北渡河，宿小脩武。<span class="style7">晉灼曰：「在大脩武城東。」</span>自稱使者，晨馳入張耳、韓信壁，而奪之軍。乃使張耳北收兵趙地。</p>
<p id="p51"><a class="gg-link" href="#p51" onclick="return changeColor(this);"></a>秋七月，有星孛于大角。<span class="style7">李竒曰：「孛，彗類也，是謂妖星，所以除舊布新也。」師古曰：「孛音步內反。」</span>漢王得韓信軍，復大振。八月，臨河南鄉，<span class="style7">師古曰：「鄉讀曰嚮。」</span>軍小脩武，欲復戰。郎中鄭忠說止漢王，高壘深塹勿戰。漢王聽其計，使盧綰、劉賈將卒二萬人，騎數百，<span class="style7">蘇林曰：「綰音以繩綰結物之綰。」師古曰：「音烏板反。」</span>渡白馬津入楚地，佐彭越燒楚積聚，<span class="style7">師古曰：「所畜軍糧芻稿之屬也。積音子賜反。聚音才喻反。」</span>復擊破楚軍燕郭西，<span class="style7">師古曰：「燕，縣名，古南燕國。」</span>攻下睢陽、外黃十七城。九月，羽謂海春侯大司馬曹咎曰：「謹守成皐。即漢王欲挑戰，慎勿與戰，<span class="style7">李竒曰：「挑音徒了反。」臣瓚曰：「挑戰，擿嬈敵求戰也，古謂之致師。」師古曰：「李音瓚說是。擿音他歷反。嬈音乃了反。」</span>勿令得東而已。我十五日必定梁地，復從將軍。」<span class="style7">師古曰：「從，就也。」</span>羽引兵東擊彭越。</p>
<p id="p52"><a class="gg-link" href="#p52" onclick="return changeColor(this);"></a>漢王使酈食其說齊王田廣，罷守兵與漢和。</p>
<p id="p53"><a class="gg-link" href="#p53" onclick="return changeColor(this);"></a>四年冬十月，韓信用蒯通計，襲破齊。齊王亨酈生，東走高密。項羽聞韓信破齊，且欲擊楚，使龍且救齊。</p>
<p id="p54"><a class="gg-link" href="#p54" onclick="return changeColor(this);"></a>漢果數挑成皐戰，楚軍不出，使人辱之數日，大司馬咎怒，渡兵汜水。<span class="style7">張晏曰：「汜水在濟陰界。」如淳曰：「汜音祀。左傳曰『鄙在鄭地汜』。」臣瓚曰：「高祖攻曹咎於成臯，咎渡汜水而戰，今成皐城東汜水是也。」師古曰：「瓚說得之，此水不在濟陰也。『鄙在鄭地汜』，釋者又云在襄城，則非此也。此水舊讀音凡，今彼鄉人呼之音祀。」</span>士卒半渡，漢擊之，大破楚軍，盡得楚國金玉貨賂。大司馬咎、長史欣皆自剄汜水上。漢王引兵渡河，復取成皐，軍廣武，<span class="style7">孟康曰：「於滎陽築兩城而相對，名為廣武城，在敖倉西三室山上。」</span>就敖倉食。</p>
<p id="p55"><a class="gg-link" href="#p55" onclick="return changeColor(this);"></a>羽下梁地十餘城，聞海春侯破，乃引兵還。漢軍方圍鍾離眜於滎陽東，<span class="style7">師古曰：「眜音莫葛反。其字從本末之末。」</span>聞羽至，盡走險阻。<span class="style7">師古曰：「走音奏。」</span>羽亦軍廣武，與漢相守。丁壯苦軍旅，老弱罷轉餉。<span class="style7">師古曰：「罷讀曰疲。轉，運；餉，饋也，音式向反。」</span>漢王、羽相與臨廣武之間而語。羽欲與漢王獨身挑戰，漢王數羽曰：<span class="style7">師古曰：「數，責其罪也，音所具反。」</span>「吾始與羽俱受命懷王，曰先定關中者王之。羽負約，王我於蜀漢，罪一也。羽矯殺卿子冠軍，自尊，罪二也。<span class="style7">如淳曰：「卿者，卿大夫之號。子者，子男之爵。冠軍，人之首也。」文穎曰：「卿子，時人相襃尊之辭，猶言公子也。時上將，故言冠軍。」師古曰：「矯，託也，託懷王命而殺之也。卿子冠軍，文說是也。」</span>羽當以救趙還報，<span class="style7">李竒曰：「前受命於懷王往救趙，當還反報。」</span>而擅劫諸侯兵入關，罪三也。懷王約入秦無暴掠，羽燒秦宮室，掘始皇帝冢，收私其財，罪四也。<span class="style7">師古曰：「掘而發之，收取其財以私自有也。掘音其勿反。」</span>又彊殺秦降王子嬰，罪五也。詐阬秦子弟新安二十萬，王其將，<span class="style7">李竒曰：「章邯等為王。」</span>罪六也。皆王諸將善地，而徙逐故主，令臣下爭畔逆，罪七也。出逐義帝彭城，自都之，奪韓王地，并王梁楚，多自與，罪八也。使人陰殺義帝江南，罪九也。夫為人臣而殺其主，殺其已降，為政不平，主約不信，天下所不容，大逆無道，罪十也。吾以義兵從諸侯誅殘賊，使刑餘罪人擊公，<span class="style7">師古曰：「言輕賤也。」</span>何苦乃與公挑戰！」羽大怒，伏弩射中漢王。漢王傷胷，乃捫足曰：「虜中吾指！」<span class="style7">師古曰：「捫，摸也。傷胸而捫足者，以安衆也。捫音門。中音竹仲反。」</span>漢王病創卧，張良彊請漢王起行勞軍，以安士卒，<span class="style7">師古曰：「行音下更反。其下亦同。」</span>毋令楚乘勝。漢王出行軍，疾甚，因馳入成皐。</p>
<p id="p56"><a class="gg-link" href="#p56" onclick="return changeColor(this);"></a>十一月，韓信與灌嬰擊破楚軍，殺楚將龍且，追至城陽，虜齊王廣。齊相田橫自立為齊王，奔彭越。漢立張耳為趙王。</p>
<p id="p57"><a class="gg-link" href="#p57" onclick="return changeColor(this);"></a>漢王疾瘉，<span class="style7">師古曰：「瘉與愈同。愈，差也。」</span>西入關，至櫟陽，存問父老，置酒。梟故塞王欣頭櫟陽市。<span class="style7">師古曰：「梟，縣首於木上。」</span>留四日，復如軍，軍廣武。關中兵益出，而彭越、田橫居梁地，往來苦楚兵，絕其糧食。</p>
<p id="p58"><a class="gg-link" href="#p58" onclick="return changeColor(this);"></a>韓信已破齊，使人言曰：「齊邊楚，<span class="style7">師古曰：「邊，共為邊界。」</span>權輕，不為假王，恐不能安齊。」漢王怒，欲攻之。張良曰：「不如因而立之，使自為守。」春二月，遣張良操印，立韓信為齊王。<span class="style7">師古曰：「操，持也，音千高反。」</span>秋七月，立黥布為淮南王。八月，初為筭賦。<span class="style7">如淳曰：「漢儀注民年十五以上至五十六出賦錢，人百二十為一筭，為治庫兵車馬。」</span>北貉、燕人來致梟騎助漢。<span class="style7">應劭曰：「北貉，國也。梟，健也。」張晏曰：「梟，勇也，若六博之梟也。」師古曰：「貉在東北方，三韓之屬皆貉類也，音莫客反。」</span>漢王下令：<span class="style7">師古曰：「令，敎命也。下音胡嫁反。他皆類此。」</span>軍士不幸死者，吏為衣衾棺斂，<span class="style7">師古曰：「棺音工喚反。斂音力贍反。與作衣衾而斂尸於棺。」</span>轉送其家。<span class="style7">師古曰：「轉，傳送也。」</span>四方歸心焉。<span class="style7">師古曰：「以仁愛故。」</span></p>
<p id="p59"><a class="gg-link" href="#p59" onclick="return changeColor(this);"></a>項羽自知少助食盡，韓信又進兵擊楚，羽患之。漢遣陸賈說羽，請太公，羽弗聽。漢復使侯公說羽，羽乃與漢約，中分天下，割洪溝以西為漢，<span class="style7">應劭曰：「在滎陽東南二十里。」文穎曰：「於滎陽下引河東南為鴻溝，以通宋、鄭、陳、蔡、曹、衞，與濟、汝、淮、泗會於楚，即今官渡水也。」</span>以東為楚。九月，歸太公、呂后，軍皆稱萬歲。乃封侯公為平國君。<span class="style7">師古曰：「以其善說，能平和邦國。」</span>羽解而東歸。漢王欲西歸，張良、陳平諫曰：「今漢有天下太半，<span class="style7">韋昭曰：「凡數三分有二為太半，有一分為少半。」</span>而諸侯皆附，楚兵罷食盡，<span class="style7">師古曰：「罷讀曰疲。」</span>此天亡之時，不因其幾而遂取之，<span class="style7">鄭氏曰：「幾，微也。」師古曰：「幾，危也。」</span>所謂養虎自遺患也。」漢王從之。</p>
</div>
<!-- end .main --></div>
<!-- end #main --></div>
</div>
</body></html>