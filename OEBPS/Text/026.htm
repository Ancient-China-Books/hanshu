<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷二十六・天文志第六</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature"><h1>卷二十六・天文志第六</h1>
<hr/>
<p id="p0"><a class="gg-link" href="#p0" onclick="return changeColor(this);"></a>凡天文在圖籍昭昭可知者，經星常宿中外官凡百一十八名，積數七百八十三星，皆有州國官宮物類之象。其伏見蚤晚，邪正存亡，虛實闊陿，<span class="style7">孟康曰：「伏見蚤晚，謂五星也。日月五星下道爲邪。存謂列宿不虧也，亡謂恒星不見。虛實，若天牢星實則囚多，虛則開出之屬也。闊陿，若三台星相去遠近也。」</span>及五星所行，合散犯守，陵歷鬬食，<span class="style7">孟康曰：「合，同舍也。散，五星有變則其精散爲祅星也。犯，七寸以內光芒相及也。陵，相冒過也。食，星月相陵，不見者則所蝕也。」韋昭曰：「自下往觸之曰犯，居其宿曰守，經之爲歷，突掩爲陵，星相擊爲鬬也。」</span>彗孛飛流，日月薄食，<span class="style7">張晏曰：「彗所以除舊布新也。孛氣似彗。飛流謂飛星流星也。」孟康曰：「飛，絕跡而去也。流，光跡相連也。日月無光曰薄。京房易傳曰日月赤黃爲薄。或曰不交而食曰薄。」韋昭曰：「氣往迫之爲薄，虧毀曰食也。」</span>暈適背穴，抱珥𧈫蜺，<span class="style7">孟康曰：「皆曰旁氣也。適日之將食先有黑之變也。背，形如背字也。穴多作鐍，其形如玉鐍也。抱，氣向日也。珥，形點黑也。」如淳曰：「暈讀曰運。𧈫或作虹。蜺讀曰齧。螮蝀謂之𧈫，表云雄爲𧈫，雌爲蜺。凡氣在日上爲冠爲戴，在旁直對爲珥，在旁如半環向日爲抱，向外爲背。有氣剌日爲鐍。鐍，抉傷也。」</span>迅雷風祅，怪雲變氣：此皆陰陽之精，其本在地，而上發于天者也。政失於此，則變見於彼，猶景之象形，鄉之應聲。<span class="style7">師古曰：「鄉讀曰響。」</span>是以明君覩之而寤，飭身正事，思其咎謝，則禍除而福至，自然之符也。</p>
<p id="p1"><a class="gg-link" href="#p1" onclick="return changeColor(this);"></a>中宮天極星，其一明者，泰一之常居也，旁三星三公，或曰子屬。後句四星，末大星正妃，餘三星後宮之屬也。環之匡衞十二星，藩臣。皆曰紫宮。</p>
<p id="p2"><a class="gg-link" href="#p2" onclick="return changeColor(this);"></a>前列直斗口三星，隨比耑銳，若見若不見，曰陰德，或曰天一。紫宮左三星曰天槍，右四星曰天棓。<span class="style7">蘇林曰：「音棓打之棓。」師古曰：「棓音白講反。」</span>後十七星絕漢抵營室，曰閣道。</p>
<p id="p3"><a class="gg-link" href="#p3" onclick="return changeColor(this);"></a>北斗七星，所謂「旋、璣、玉衡以齊七政」。杓攜龍角，<span class="style7">孟康曰：「杓，斗柄也。龍角，東方宿也。攜，連也。」</span>衡殷南斗，魁枕參首。<span class="style7">晉灼曰：「衡，斗之中央。殷，中也。」</span>用昏建者杓；杓，自華以西南。<span class="style7">孟康曰：「傳曰『斗第七星法太白，主杓，斗之尾也』。尾爲陰，又其用昬，昬陰，位在西方，故主西南。」</span>夜半建者衡；衡，殷中州河、濟之間。<span class="style7">孟康曰：「假令杓昬建寅，衡夜半亦建寅也。」</span>平旦建者魁；魁，海岱以東北也。<span class="style7">孟康曰：「傳曰『斗魁第一星法爲日，主齊』。魁，斗之首；首，陽也，又其用在明，陽與明，德在東方，故主東北方。」</span>斗爲帝車，運于中央，臨制四海。分陰陽，建四時，均五行，移節度，定緒紀，皆繫於斗。</p>
<p id="p4"><a class="gg-link" href="#p4" onclick="return changeColor(this);"></a>斗魁戴筐六星，曰文昌宮：<span class="style7">晉灼曰：「似筐，故曰戴筐。」</span>一曰上將，二曰次將，三曰貴相，四曰司命，五曰司祿，六曰司灾。在魁中，貴人之牢。<span class="style7">孟康曰：「傳曰『天理四星在斗魁中』。貴人牢名曰天理也。」</span>魁下六星兩兩而比者，曰三能。<span class="style7">蘇林曰：「能音台。」</span>三能色齊，君臣和；不齊，爲乖戾。柄輔星，<span class="style7">孟康曰：「在北斗第六星旁。」</span>明近，輔臣親彊；斥小，疏弱。<span class="style7">蘇林曰：「斥，遠也。」</span></p>
<p id="p5"><a class="gg-link" href="#p5" onclick="return changeColor(this);"></a>杓端有兩星：一內爲矛，招㨱；<span class="style7">孟康曰：「近北斗者招搖，招搖爲天矛。」晉灼曰：「梗河三星，天矛、鋒、招搖，一星耳。」</span>一外爲盾，天蠭。<span class="style7">晉灼曰：「外，遠北斗也。在招搖南，一名天蠭。」</span>有句圜十五星，屬杓，曰賤人之牢。牢中星實則囚多，虛則開出。</p>
<p id="p6"><a class="gg-link" href="#p6" onclick="return changeColor(this);"></a>天一、槍、棓、矛、盾動搖，角大，兵起。<span class="style7">李竒曰：「角，芒角。」</span></p>
<p id="p7"><a class="gg-link" href="#p7" onclick="return changeColor(this);"></a>東宮蒼龍，房、心。心爲明堂，大星天王，前後星子屬。不欲直；直，王失計。房爲天府，曰天駟。其陰，右驂。旁有兩星曰衿。衿北一星曰𤛉。<span class="style7">晉灼曰：「𤛉，古轄字。」</span>東北曲十二星曰旗。旗中四星曰天市。天市中星衆者實，其中虛則耗。房南衆星曰騎官。</p>
<p id="p8"><a class="gg-link" href="#p8" onclick="return changeColor(this);"></a>左角，理；右角，將。大角者，天王帝坐廷。其兩旁各有三星，鼎足句之，曰攝提。<span class="style7">晉灼曰：「如鼎足之句曲也。」</span>攝提者，直斗杓所指，以建時節，故曰「攝提格」。亢爲宗廟，主疾。其南北兩大星，曰南門。氐爲天根，主疫。尾爲九子，曰君臣；斥絕，不和。箕爲敖客，后妃之府，曰口舌。火犯守角，則有戰。房、心，王者惡之。</p>
<p id="p9"><a class="gg-link" href="#p9" onclick="return changeColor(this);"></a>南宮朱鳥，權、衡。<span class="style7">孟康曰：「軒轅爲權，太微爲衡也。」</span>衡、太微，三光之廷。筐衞十二星，藩臣：西，將；東，相；南四星，執法；中，端門；左右，掖門。掖門內六星，諸侯。其內五星，五帝坐。後聚十五星，曰哀烏郎位；旁一大星，將位也。月、五星順入，軌道，司其出，所守，天子所誅也。其逆入，若不軌道，以所犯名之；中坐，成形，<span class="style7">晉灼曰：「中坐，犯帝坐也。成形，禍福之形見。」</span>皆羣下不從謀也。金、火尤甚。廷藩西有隨星四，名曰少微，士大夫。權，軒轅，黃龍體。<span class="style7">孟康曰：「形如騰龍。」</span>前大星，女主象；旁小星，御者後宮屬。月、五星守犯者，如衡占。</p>
<p id="p10"><a class="gg-link" href="#p10" onclick="return changeColor(this);"></a>東井爲水事。火入之，一星居其左右，天子且以火爲敗。東井西曲星曰戉；北，北河；南，南河；兩河、天闕間爲關梁。輿鬼，鬼祠事；中白者爲質。<span class="style7">晉灼曰：「輿鬼五星，其中白者爲質。」</span>火守南北河，兵起，穀不登。故德成衡，觀成潢，<span class="style7">晉灼曰：「日、月、五星不軌道也。衡，太微廷也。觀，占也。潢，五潢，五帝車舍也。」</span>傷成戉，<span class="style7">晉灼曰：「賊傷之占，先成形於戉。」</span>禍成井，<span class="style7">晉灼曰：「東井主水事，水入，一星居其旁，天子且以火敗，故曰禍也。」</span>誅成質。<span class="style7">晉灼曰：「熒惑入輿鬼天質，占曰大臣有誅。」</span></p>
<p id="p11"><a class="gg-link" href="#p11" onclick="return changeColor(this);"></a>柳爲鳥喙，主木草。七星，頸，爲員宮，主急事。張，嗉，爲厨，主觴客。翼爲羽翮，主遠客。</p>
<p id="p12"><a class="gg-link" href="#p12" onclick="return changeColor(this);"></a>軫爲車，主風。其旁有一小星，曰長沙，星星不欲明；明與四星等，若五星入軫中，兵大起。軫南衆星曰天庫，庫有五車。車星角，若益衆，及不具，亡處車馬。</p>
<p id="p13"><a class="gg-link" href="#p13" onclick="return changeColor(this);"></a>西宮咸池，曰天五潢。五潢，五帝車舍。火入，旱；金，兵；水，水。中有三柱；柱不具，兵起。</p>
<p id="p14"><a class="gg-link" href="#p14" onclick="return changeColor(this);"></a>奎曰封豨，爲溝瀆。婁爲聚衆。胃爲天倉。其南衆星曰廥積。<span class="style7">如淳曰：「芻稾積爲廥也。」</span></p>
<p id="p15"><a class="gg-link" href="#p15" onclick="return changeColor(this);"></a>昴曰旄頭，胡星也，爲白衣會。畢曰䍐車，爲邊兵，主弋獵。其大星旁小星爲附耳。附耳搖動，有讒亂臣在側。昴、畢閒爲天街。其陰，陰國；陽，陽國。<span class="style7">孟康曰：「陰，西南，象坤維，河山已北國也。陽，河山已南國也。」</span></p>
<p id="p16"><a class="gg-link" href="#p16" onclick="return changeColor(this);"></a>參爲白虎。三星直者是爲衡石。<span class="style7">孟康曰：「參三星者，白虎宿中，東西直，似稱衡也。」</span>下有三星，銳，曰罰，<span class="style7">孟康曰：「在參間，上小下大，故曰銳。」晉灼曰：「三星小邪列，無銳形也。」</span>爲斬艾事。其外四星，左右肩股也。小三星隅置，曰觜觿，爲虎首，主葆旅事。<span class="style7">如淳曰：「關中俗謂桑榆櫱生爲葆。」晉灼曰：「禾野生曰旅，今之飢民采旅也。」宋均曰：「葆，守也。旅，軍旅也。言佐參伐斬艾除凶也。」</span>其南有四星，曰天厠。天厠下一星，曰天矢。矢黃則吉；青、白、黑，凶。其西有句曲九星，三處羅列：一曰天旗，二曰天苑，三曰九斿。其東有大星曰狼，狼角變色，多盜賊。下有四星曰弧，直狼。比地有大星，曰南極老人。<span class="style7">晉灼曰：「比地，近地也。」</span>老人見，治安；不見，兵起。常以秋分時候之南郊。</p>
<p id="p17"><a class="gg-link" href="#p17" onclick="return changeColor(this);"></a>北宮玄武，虛、危。危爲蓋屋；<span class="style7">宋均曰：「危上一星高，旁兩星下，似蓋屋也。」</span>虛爲哭泣之事。<span class="style7">宋均曰：「蓋屋之下中無人，但空虛，似乎殯宮，故主哭泣也。」</span>其南有衆星，曰羽林天軍。<span class="style7">宋均曰：「虛、危、營室，陰陽終始之處，際會之間，恒多姦邪，故設羽林爲軍衞。」</span>軍西爲壘，或曰戉。旁一大星，北落。北落若微亡，軍星動角益稀，及五星犯北落，入軍，軍起。火、金、水尤甚。火入，軍憂；水，水患；木、土，軍吉。<span class="style7">孟康曰：「木星、土星入北落，軍則吉也。」</span>危東六星，兩兩而比，曰司寇。 </p>
<p id="p18"><a class="gg-link" href="#p18" onclick="return changeColor(this);"></a>營室爲清廟，曰離宮、閣道。漢中四星，曰天駟。旁一星，曰王梁。王梁策馬，車騎滿野。旁有八星，絕漢，曰天橫。天橫旁，江星。江星動，以人涉水。</p>
<p id="p19"><a class="gg-link" href="#p19" onclick="return changeColor(this);"></a>杵、臼四星，在危南。匏瓜，有青黑星守之，魚鹽貴。</p>
<p id="p20"><a class="gg-link" href="#p20" onclick="return changeColor(this);"></a>南斗爲廟，其北建星。建星者，旗也。牽牛爲犧牲，其北河鼓。河鼓大星，上將；左，左星；右，右將。婺女，其北織女。織女，天女孫也。</p>
<p id="p21"><a class="gg-link" href="#p21" onclick="return changeColor(this);"></a>歲星<span class="style7">晉灼曰：「太歲在四仲，則歲行三宿；太歲在四孟、四季，則歲行二宿。二八十六，三四十二，而行二十八宿。十二歲而周天。」</span>曰東方春木，於人五常仁也，五事貌也。仁虧貌失，逆春令，傷木氣，罰見歲星。歲星所在，國不可伐，可以伐人。超舍而前爲贏，退舍爲縮。贏，其國有兵不復；縮，其國有憂，其將死，國傾敗。所去，失地；所之，得地。一曰，當居不居，國亡；所之，國昌；已居之，又東西去之，國凶，不可舉事用兵。安靜中度，吉。出入不當其次，必有天祅見其舍也。</p>
<p id="p22"><a class="gg-link" href="#p22" onclick="return changeColor(this);"></a>歲星贏而東南，<span class="style7">孟康曰：「五星東行，天西轉。歲星晨見東方，行疾則不見，不見則變爲祅星。」</span>石氏「見彗星」，甘氏「不出三月迺生彗，本類星，末類彗，長二丈」。贏東北，石氏「見覺星」，甘氏「不出三月迺生天棓，本類星，末銳，長四尺」。縮西南，<span class="style7">孟康曰：「歲星當伏西方，行遟早沒，變爲祅星也。」</span>石氏「見欃雲，如牛」，<span class="style7">韋昭曰：「欃音參差之參。」</span>甘氏「不出三月迺生天槍，左右銳，長數丈」。縮西北，石氏「見槍雲，如馬」，甘氏「不出三月迺生天欃，本類星，末銳，長數丈」。石氏「槍、欃、棓、彗異狀，其殃一也，必有破國亂君，伏死其辜，餘殃不盡，爲旱、凶、飢、暴疾」。至日行一尺，出二十餘日迺入。甘氏「其國凶，不可舉事用兵」。出而易，「所當之國，是受其殃」。又曰「祅星，不出三年，其下有軍，及失地，若國君喪」。</p>
<p id="p23"><a class="gg-link" href="#p23" onclick="return changeColor(this);"></a>熒惑<span class="style7">晉灼曰：「常以十月入太微，受制而出，行列宿，司無道，出入無常也。」</span>曰南方夏火，禮也，視也。禮虧視失，逆夏令，傷火氣，罰見熒惑。逆行一舍二舍爲不祥，居之三月國有殃，五月受兵，七月國半亡地，九月地太半亡。因與俱出入，國絕祀。熒惑爲亂爲賊，爲疾爲喪，爲飢爲兵，所居之宿國受殃。殃還至者，雖大當小；居之乆殃乃至者，當小反大。已去復還居之，若居之而角者，若動者，繞環之，及乍前乍後，乍左乍右，殃愈甚。一曰，熒惑出則有大兵，入則兵散。周還止息，迺爲其死喪。寇亂在其野者亡地，以戰不勝。東行疾則兵聚于東方，西行疾則兵聚于西方；其南爲丈夫喪，北爲女子喪。熒惑，天子理也，故曰雖有明天子，必視熒惑所在。</p>
<p id="p24"><a class="gg-link" href="#p24" onclick="return changeColor(this);"></a>太白<span class="style7">晉灼曰：「常以正月甲寅與熒惑晨出東方，二百四十日而入。入四十日又出西方，二百四十日而入。入三十五日而復出東方。出以寅戌，入以丑未也。」</span>曰西方秋金，義也，言也。義虧言失，逆秋令，傷金氣，罰見太白。日方南太白居其南，日方北太白居其北，爲贏，侯王不寧，用兵進吉退凶。日方南太白居其北，日方北太白居其南，爲縮，侯王有憂，用兵退吉進凶。當出不出，當入不入，爲失舍，不有破軍，必有死王之墓，有亡國。一曰，天下匽兵，壄有兵者，所當之國大凶。當出不出，未當入而入，天下匽兵，兵在外，入。未當出而出，當入而不入，天下起兵，有至破國。未當出而出，未當入而入，天下舉兵，所當之國亡。當期而出，其國昌。出東爲東方，入爲北方；出西爲西方，入爲南方。所居乆，其國利；易，其鄉凶。<span class="style7">蘇林曰：「疾過也。一說，易鄉而出入也。」晉灼曰：「上言『出而易』，言疾過是也。」</span>入七日復出，將軍戰死。入十日復出，相死之。入又復出，人君惡之。已出三日而復微入，三日迺復盛出，是爲耎而伏，<span class="style7">晉灼曰：「耎，退也。不進而伏，伏不見也。」</span>其下國有軍，其衆敗將北。已入三日，又復微出，三日迺復盛入，其下國有憂，帥師雖衆，敵食其糧，用其兵，虜其帥。出西方，失其行，夷狄敗；出東方，失其行，中國敗。一曰，出蚤爲月食，晚爲天祅及彗星，將發于亡道之國。</p>
<p id="p25"><a class="gg-link" href="#p25" onclick="return changeColor(this);"></a>太白出而留桑榆間，疾其下國。<span class="style7">晉灼曰：「行遟而下也。正出，舉目平正。出桑榆上，餘二千里也。」</span>上而求，未盡期日過參天，病其對國。<span class="style7">晉灼曰：「三分天過其一，此戌酉之間也。」</span>太白經天，天下革，民更王，<span class="style7">孟康曰：「謂出東入西，出西入東也。太白，陰星，出東當伏東，出西當伏西，過午爲經天。」晉灼曰：「日，陽也；日出則星亡。晝見午上爲經天。」</span>是爲亂紀，人民流亡。晝見與日爭明，彊國弱，小國彊，女主昌。</p>
<p id="p26"><a class="gg-link" href="#p26" onclick="return changeColor(this);"></a>太白，兵象也。出而高，用兵深吉淺凶；埤，淺吉深凶。行疾，用兵疾吉遟凶；行遟，用兵遟吉疾凶。角，敢戰吉，不敢戰凶；擊角所指吉，逆之凶。進退左右，用兵進退左右吉，靜凶。圜以靜，用兵靜吉趮凶。出則兵出，入則兵入。象太白吉，反之凶。赤角，戰。</p>
<p id="p27"><a class="gg-link" href="#p27" onclick="return changeColor(this);"></a>太白者，猶軍也，而熒惑，憂也。故熒惑從太白，軍憂；離之，軍舒。出太白之陰，有分軍；出其陽，有偏將之戰。當其行，太白還之，破軍殺將。</p>
<p id="p28"><a class="gg-link" href="#p28" onclick="return changeColor(this);"></a>辰星，殺伐之氣，戰鬬之象也。與太白俱出東方，皆赤而角，夷狄敗，中國勝；與太白俱出西方，皆赤而角，中國敗，夷狄勝。</p>
<p id="p29"><a class="gg-link" href="#p29" onclick="return changeColor(this);"></a>五星分天之中，積于東方，中國大利；積于西方，夷狄用兵者利。</p>
<p id="p30"><a class="gg-link" href="#p30" onclick="return changeColor(this);"></a>辰星不出，太白爲客；辰星出，太白爲主人。辰星與太白不相從，雖有軍不戰。辰星出東方，太白出西方。若辰星出西方，太白出東方，爲格，野雖有兵，不戰。辰星入太白中，五日乃出，及入而上出，破軍殺將，客勝；下出，客亡地。辰星來抵，太白不去，將死。正其上出，破軍殺將，客勝；下出，客亡地。視其所指，以名破軍。辰星繞環太白，若鬬，大戰，客勝，主人吏死。辰星過太白，間可椷劔，小戰，客勝；<span class="style7">蘇林曰：「椷音函。函，容也，其間可容一劔也。」</span>居太白前旬三日，軍罷；出太白左，小戰；歷太白右，數萬人戰，主人吏死；出太白右，去三尺，軍急約戰。</p>
<p id="p31"><a class="gg-link" href="#p31" onclick="return changeColor(this);"></a>凡太白所出所直之辰，其國爲得位，得位者戰勝。所直之辰順其色而角者勝，其色害者敗。<span class="style7">晉灼曰：「鄭色黃，而赤蒼，小敗；宋色黃，而赤黑，小敗；楚色赤，黑小敗；燕色黑，黃小敗。皆大角勝也。」</span>太白白比狼，赤比心，黃比參右肩，青比參左肩，黑比奎大星。色勝位，<span class="style7">晉灼曰：「有色勝得位也。」</span>行勝色，<span class="style7">晉灼曰：「太白行得度，勝有色也。」</span>行得盡勝之。<span class="style7">晉灼曰：「行應天度，雖有色得位，行盡勝之，行重而色位輕。星經傳得字作德。」</span></p>
<p id="p32"><a class="gg-link" href="#p32" onclick="return changeColor(this);"></a>辰星<span class="style7">晉灼曰：「常以二月春分見奎、婁，五月夏至見東井，八月秋分見角、亢，十一月冬至見牽牛。出以辰戌，入以丑未，二旬而入。晨候之東方，夕候之西方也。」</span>曰北方冬水，知也，聽也。知虧聽失，逆冬令，傷水氣，罰見辰星。出蚤爲月食，晚爲彗星及天祅。一時不出，其時不和；四時不出，天下大飢。失其時而出，爲當寒反溫，當溫反寒。當出不出，是謂擊卒，兵大起。與它星遇而鬬，天下大亂。<span class="style7">晉灼曰：「祅星彗孛之屬也，一曰五星。」</span>出於房、心閒，地動。</p>
<p id="p33"><a class="gg-link" href="#p33" onclick="return changeColor(this);"></a>填星<span class="style7">晉灼曰：「常以甲辰元始建斗之歲填行一宿，二十八歲而周天也。」</span>曰中央季夏土，信也，思心也。仁義禮智以信爲主，貌言視聽以心爲正，故四星皆失，填星迺爲之動。填星所居，國吉。未當居而居之，若已去而復還居之，國得土，不乃得女子。當居不居，旣已居之，又東西去之，國失土，不乃失女，不有土事若女之憂。居宿乆，國福厚；易，福薄。當居不居，爲失填，其下國可伐；得者，不可伐。其贏，爲王不寧；縮，有軍不復。一曰，旣已居之又東西去之，其國凶，不可舉事用兵。失次而上一舍三舍，有王命不成，不乃大水；失次而下二舍，有后慼，其歲不復，不乃天裂若地動。</p>
<p id="p34"><a class="gg-link" href="#p34" onclick="return changeColor(this);"></a>凡五星，歲與填合則爲內亂，與辰合則爲變謀而更事，與熒惑合則爲飢，爲旱，與太白合則爲白衣之會，爲水。太白在南，歲在北，名曰牝牡，<span class="style7">晉灼曰：「歲，陽也，太白，陰也，故曰牝牡。」</span>年穀大孰。太白在北，歲在南，年或有或亡。熒惑與太白合則爲喪，不可舉事用兵；與填合則爲憂，主孽卿；與辰合則爲北軍，用兵舉事大敗。填與辰合則將有覆軍下師；與太白合則爲疾，爲內兵。辰與太白合則爲變謀，爲兵憂。凡歲、熒惑、填、太白四星與辰鬬，皆爲戰，兵不在外，皆爲內亂。一曰，火與水合爲淬，<span class="style7">晉灼曰：「火入水，故曰淬也。」</span>與金合爲鑠，不可舉事用兵。土與金合國亡地，與木合則國饑，與水合爲雍沮，<span class="style7">晉灼曰：「沮音沮溼之沮。水性雍而潛土，故曰雍沮。一曰，雍，填也。」</span>不可舉事用兵。木與金合鬬，國有內亂。同舍爲合，相陵爲鬬。二星相近者其殃大，二星相遠者殃無傷也，從七寸以內必之。<span class="style7">韋昭曰：「必有禍也。」</span></p>
<p id="p35"><a class="gg-link" href="#p35" onclick="return changeColor(this);"></a>凡月食五星，其國皆亡：<span class="style7">李竒曰：「謂其分野之國。」</span>歲以飢，熒惑以亂，填以殺，太白彊國以戰，辰以女亂。月食大角，王者惡之。</p>
<p id="p36"><a class="gg-link" href="#p36" onclick="return changeColor(this);"></a>凡五星所聚宿，其國王天下：從歲以義，從熒惑以禮，從填以重，<span class="style7">韋昭曰：「謂以威重得。」</span>從太白以兵，從辰以法。以法者，以法致天下也。三星若合，是謂驚立絕行，<span class="style7">晉灼曰：「有兵喪，故驚，改王，故曰絕也。」</span>其國外內有兵與喪，民人乏飢，改立王公。四星若合，是謂大湯，<span class="style7">晉灼曰：「湯猶盪滌也。」</span>其國兵喪並起，君子憂，小人流。五星若合，是謂易行：有德受慶，改立王者，掩有四方，子孫蕃昌；亡德受罰，離其國家，滅其宗廟，<span class="style7">晉灼曰：「宗祖廟也。」</span>百姓離去，被滿四方。五星皆大，其事亦大；皆小，其事亦小也。</p>
<p id="p37"><a class="gg-link" href="#p37" onclick="return changeColor(this);"></a>凡五星色：皆圜，白爲喪爲旱，赤中不平爲兵，青爲憂爲水，黑爲疾爲多死，黃吉；皆角，赤犯我城，黃地之爭，白哭泣之聲，青有兵憂，黑水。五星同色，天下匽兵，百姓安寧，歌舞以行，不見灾疾，五穀蕃昌。</p>
<p id="p38"><a class="gg-link" href="#p38" onclick="return changeColor(this);"></a>凡五星，歲，緩則不行，急則過分，逆則占。熒惑，緩則不出，急則不入，違道則占。填，緩則不建，急則過舍，逆則占。太白，緩則不出，急則不入，逆則占。辰，緩則不出，急則不入，非時則占。五星不失行，則年穀豐昌。</p>
<p id="p39"><a class="gg-link" href="#p39" onclick="return changeColor(this);"></a>凡以宿星通下之變者，維星散，句星信，則地動。<span class="style7">孟康曰：「散在尾北。」韋昭曰：「信音申。」</span>有星守三淵，天下大水，地動，海魚出。紀星散者山崩，不即有喪。龜、鼈星不居漢中，川有易者。辰星入五車，大水。熒惑入積水，水，兵起；入積薪，旱，兵起；守之，亦然。極後有四星，名曰句星。斗杓後有三星，名曰維星。散者，不相從也。<span class="style7">孟康曰：「散，不復行列而聚也。」</span>三淵，蓋五車之三柱也。<span class="style7">晉灼曰：「柱音注解之注。」</span>天紀屬貫索。積薪在北戍西北。積水在北戍東北。</p>
<p id="p40"><a class="gg-link" href="#p40" onclick="return changeColor(this);"></a>角、亢、氐，沇州。房、心，豫州。尾、箕，幽州。斗，江、湖。牽牛、婺女，揚州。虛、危，青州。營室、東壁，并州。奎、婁、胃，徐州。昂、畢，兾州。觜觿、參，益州。東井、輿鬼，雍州。柳、七星、張，三河。翼、軫，荊州。</p>
<p id="p41"><a class="gg-link" href="#p41" onclick="return changeColor(this);"></a>甲乙，海外，日月不占。<span class="style7">晉灼曰：「海外遠，甲乙日時，不以占之。」</span>丙丁，江、淮、海、岱。戊己，中州河、濟。庚辛，華山以西。壬癸，常山以北。一曰，甲齊，乙東夷，丙楚，丁南夷，戊魏，己韓，庚秦，辛西夷，壬燕、趙，癸北夷。子周，丑翟，寅趙，卯鄭，辰邯鄲，巳衞，午秦，未中山，申齊，酉魯，戌吳、越，亥燕、代。</p>
<p id="p42"><a class="gg-link" href="#p42" onclick="return changeColor(this);"></a>秦之疆，候太白，占狼、弧。吳、楚之疆，候熒惑，占鳥衡。燕、齊之疆，候辰星，占虛、危。宋、鄭之疆，候歲星，占房、心。晉之疆，亦候辰星，占參、罰。及秦并吞三晉、燕、代，自河、山以南者中國。中國於四海內則在東南，爲陽，陽則日、歲星、熒惑、填星，占於街南，畢主之。其西北則胡、貉、月氏旃裘引弓之民，爲陰，陰則月、太白、辰星，占於街北，昴主之。故中國山川東北流，其維，首在隴、蜀，尾沒於勃海碣石。是以秦、晉好用兵，<span class="style7">孟康曰：「秦、晉西南維之北爲陰，與胡、貉引弓之民同，故好用兵。」</span>復占太白。太白主中國，而胡、貉數侵掠，獨占辰星。辰星出入趮疾，常主夷狄，其大經也。</p>
<p id="p43"><a class="gg-link" href="#p43" onclick="return changeColor(this);"></a>凡五星，早出爲贏，贏爲客；晚出爲縮，縮爲主人。五星贏縮，必有天應見杓。</p>
<p id="p44"><a class="gg-link" href="#p44" onclick="return changeColor(this);"></a>太歲在寅曰攝提格。歲星正月晨出東方，石氏曰名監悳，在斗、牽牛。失次，杓，早水，晚旱。甘氏在建星、婺女。太初歷在營室、東壁。</p>
<p id="p45"><a class="gg-link" href="#p45" onclick="return changeColor(this);"></a>在夘曰單閼。二月出，石氏曰名降入，在婺女、虛、危。甘氏在虛、危。失次，杓，有水灾。太初在奎、婁。</p>
<p id="p46"><a class="gg-link" href="#p46" onclick="return changeColor(this);"></a>在辰曰執徐。三月出，石氏曰名青章，在營室、東壁。失次，杓，早旱，晚水。甘氏同。太初在胃、昴。</p>
<p id="p47"><a class="gg-link" href="#p47" onclick="return changeColor(this);"></a>在巳曰大荒落。四月出，石氏曰名路踵，在奎、婁。甘氏同。太初在參、罰。</p>
<p id="p48"><a class="gg-link" href="#p48" onclick="return changeColor(this);"></a>在午曰敦牂。五月出，石氏曰名啟明，在胃、昴、畢。失次，杓，早旱，晚水。甘氏同。太初在東井、輿鬼。</p>
<p id="p49"><a class="gg-link" href="#p49" onclick="return changeColor(this);"></a>在未曰恊洽。六月出，石氏曰名長烈，在觜觿、參。甘氏在參、罰。太初在注、張、七星。</p>
<p id="p50"><a class="gg-link" href="#p50" onclick="return changeColor(this);"></a>在申曰涒灘。七月出。石氏曰名天晉，在東井、輿鬼。甘氏在弧。太初在翼、軫。</p>
<p id="p51"><a class="gg-link" href="#p51" onclick="return changeColor(this);"></a>在酉曰作詻。<span class="style7">爾雅作作噩。</span>八月出，石氏曰名長壬，在柳、七星、張。失次，杓，有女喪、民疾。甘氏在注、張。失次，杓，有火。太初在角、亢。</p>
<p id="p52"><a class="gg-link" href="#p52" onclick="return changeColor(this);"></a>在戌曰掩茂。九月出，石氏曰名天睢，在翼、軫。失次，杓，水。甘氏在七星、翼。太初在氐、房、心。</p>
<p id="p53"><a class="gg-link" href="#p53" onclick="return changeColor(this);"></a>在亥曰大淵獻。十月出，石氏曰名天皇，在角、亢始。甘氏在軫、角、亢。太初在尾、箕。</p>
<p id="p54"><a class="gg-link" href="#p54" onclick="return changeColor(this);"></a>在子曰困敦。十一月出，石氏曰名天宗，在氐、房始。甘氏同。太初在建星、牽牛。</p>
<p id="p55"><a class="gg-link" href="#p55" onclick="return changeColor(this);"></a>在丑曰赤奮若。十二月出，石氏曰名天昊，在尾、箕。甘氏在心、尾。太初在婺女、虛、危。</p>
<p id="p56"><a class="gg-link" href="#p56" onclick="return changeColor(this);"></a>甘氏、太初歷所以不同者，以星贏縮在前，各錄後所見也。其四星亦略如此。</p>
<p id="p57"><a class="gg-link" href="#p57" onclick="return changeColor(this);"></a>古歷五星之推，亡逆行者，至甘氏、石氏經，以熒惑、太白爲有逆行。夫歷者，正行也。古人有言曰：「天下太平，五星循度，亡有逆行。日不食朔，月不食望。」夏氏日月傳曰：「日月食盡，主位也；不盡，臣位也。」星傳曰：「日者德也，月者刑也，故曰日食修德，月食修刑。」然而歷紀推月食，與二星之逆亡異。熒惑主內亂，太白主兵，月主刑。自周室衰，亂臣賊子師旅數起，刑罰失中，雖其亡亂臣賊子師旅之變，內臣猶不治，四夷猶不服，兵革猶不寢，刑罰猶不錯，故二星與月爲之失度，三變常見；及有亂臣賊子伏尸流血之兵，大變乃出。甘、石氏見其常然，因以爲紀，皆非正行也。詩云：「彼月而食，則惟其常；此日而食，于何不臧？」詩傳曰：「月食非常也，比之日食猶常也，日食則不臧矣。」謂之小變，可也；謂之正行，非也。故熒惑必行十六舍，去日遠而顓恣。太白出西方，進在日前，氣盛乃逆行。及月必食於望，亦誅盛也。</p>
<p id="p58"><a class="gg-link" href="#p58" onclick="return changeColor(this);"></a>國皇星，大而赤，狀類南極。所出，其下起兵。兵彊，其衝不利。<span class="style7">孟康曰：「歲星之精散所爲也。五星之精散爲六十四變，志記不盡也。」</span></p>
<p id="p59"><a class="gg-link" href="#p59" onclick="return changeColor(this);"></a>昭明星，大而白，無角，乍上乍下。所出國，起兵多變。<span class="style7">孟康曰：「形如三足几，几上有九彗上向，熒惑之精也。」</span></p>
<p id="p60"><a class="gg-link" href="#p60" onclick="return changeColor(this);"></a>五殘星，出正東，東方之星。其狀類辰，去地可六丈，大而黃。<span class="style7">孟康曰：「星表有青氣如暈，有毛，填星之精。」</span></p>
<p id="p61"><a class="gg-link" href="#p61" onclick="return changeColor(this);"></a>六賊星，出正南，南方之星。去地可六丈，大而赤，數動，有光。<span class="style7">孟康曰：「形如彗，芒九角，太白之精。」</span></p>
<p id="p62"><a class="gg-link" href="#p62" onclick="return changeColor(this);"></a>司詭星，出正西，西方之星。去地可六丈，大而白，類太白。<span class="style7">孟康曰：「星大而有尾，兩角，熒惑之精也。」</span></p>
<p id="p63"><a class="gg-link" href="#p63" onclick="return changeColor(this);"></a>咸漢星，出正北，北方之星。去地可六丈，大而赤，數動，察之中青。<span class="style7">孟康曰：「一名獄漢星，青中赤表，下有三彗從橫，亦填星之精也。」</span></p>
<p id="p64"><a class="gg-link" href="#p64" onclick="return changeColor(this);"></a>此四星所出非其方，其下有兵，衝不利。</p>
<p id="p65"><a class="gg-link" href="#p65" onclick="return changeColor(this);"></a>四填星，出四隅，去地可四丈。地維臧光，亦出四隅，去地可二丈，若月始出。所見下，有亂者亡，有德者昌。</p>
<p id="p66"><a class="gg-link" href="#p66" onclick="return changeColor(this);"></a>燭星，狀如太白，具出也不行，見則滅。所燭，城邑亂。<span class="style7">孟康曰：「星上有三彗上出，亦填星之精也。」</span></p>
<p id="p67"><a class="gg-link" href="#p67" onclick="return changeColor(this);"></a>如星非星，如雲非雲，名曰歸邪。<span class="style7">李竒曰：「邪音蛇。」孟康曰：「星有兩赤彗上向，上有蓋狀氣，下連星。」</span>歸邪出，必有歸國者。</p>
<p id="p68"><a class="gg-link" href="#p68" onclick="return changeColor(this);"></a>星者，金之散氣，其本曰人。<span class="style7">孟康曰：「星，石也，金石相生，人與星氣相應也。」</span>星衆，國吉，少則凶。漢者，亦金散氣，其本曰水。星多，多水，少則旱，<span class="style7">孟康曰：「漢，河漢也。水生於金。多少，謂漢中星也。」</span>其大經也。</p>
<p id="p69"><a class="gg-link" href="#p69" onclick="return changeColor(this);"></a>天鼓，有音如雷非雷，音在地而下及地。其所住者，兵發其下。</p>
<p id="p70"><a class="gg-link" href="#p70" onclick="return changeColor(this);"></a>天狗，狀如大流星，<span class="style7">孟康曰：「星有尾，旁有彗，下有如狗形者，亦太白之精。」</span>有聲，其下止地，類狗。所墜及，望之如火光炎炎中天。其下圜如數頃田處，上銳見則有黃色，千里破軍殺將。</p>
<p id="p71"><a class="gg-link" href="#p71" onclick="return changeColor(this);"></a>格澤者，如炎火之狀，黃白，起地而上，下大上銳。其見也，不種而穫。不有土功，必有大客。</p>
<p id="p72"><a class="gg-link" href="#p72" onclick="return changeColor(this);"></a>蚩尤之旗，類彗而後曲，象旗。<span class="style7">孟康曰：「熒惑之精也。」晉灼曰：「呂氏春秋云其色黃上白下也。」</span>見則王者征伐四方。</p>
<p id="p73"><a class="gg-link" href="#p73" onclick="return changeColor(this);"></a>旬始，出於北斗旁，狀如雄雞。其怒，青黑色，象伏鼈。<span class="style7">李竒曰：「怒當言帑。」晉灼曰：「帑，雌也。或曰怒則色青。」宋均曰：「怒謂芒角刺出。」</span></p>
<p id="p74"><a class="gg-link" href="#p74" onclick="return changeColor(this);"></a>枉矢，狀類大流星，虵行而倉黑，望如有毛目然。</p>
<p id="p75"><a class="gg-link" href="#p75" onclick="return changeColor(this);"></a>長庚，廣如一匹布著天。此星見，起兵。</p>
<p id="p76"><a class="gg-link" href="#p76" onclick="return changeColor(this);"></a>星䃍至地，則石也。<span class="style7">如淳曰：「䃍亦墜也。」</span></p>
<p id="p77"><a class="gg-link" href="#p77" onclick="return changeColor(this);"></a>天暒而見景星。<span class="style7">孟康曰：「暒，精明也。有赤方氣與青方氣相連，赤方中有兩黃星，青方中有一黃星，凡三星合爲景星也。」</span>景星者，德星也，其狀無常，常出於有道之國。</p>
<p id="p78"><a class="gg-link" href="#p78" onclick="return changeColor(this);"></a>日有中道，月有九行。</p>
<p id="p79"><a class="gg-link" href="#p79" onclick="return changeColor(this);"></a>中道者，黃道，一曰光道。光道北至東井，去北極近；南至牽牛，去北極遠；東至角，西至婁，去極中。夏至至於東井，北近極，故晷短；立八尺之表，而晷景長尺五寸八分。冬至至於牽牛，遠極，故晷長；立八尺之表，而晷景長丈三尺一寸四分。春秋分日至婁、角，去極中，而晷中；立八尺之表，而晷景長七尺三寸六分。此日去極遠近之差，晷景長短之制。去極遠近難知，要以晷景。晷景者，所以知日之南北也。日，陽也。陽用事則日進而北，晝進而長，陽勝，故爲溫暑；陰用事則日退而南，晝退而短，陰勝，故爲涼寒也。故日進爲暑，退爲寒。若日之南北失節，晷過而長爲常寒，退而短爲常燠。此寒燠之表也。故曰爲寒暑。一曰，晷長爲潦，短爲旱，奢爲扶。<span class="style7">鄭氏曰：「扶當爲蟠，齊魯之間聲如酺。酺扶聲近。蟠，止不行也。」蘇林曰：「景形奢大也。」晉灼曰：「扶，附也，小臣佞媚附近君子之側也。」</span>扶者，邪臣進而正臣疏，君子不足，姦人有餘。</p>
<p id="p80"><a class="gg-link" href="#p80" onclick="return changeColor(this);"></a>月有九行者：黑道二，出黃道北；赤道二，出黃道南；白道二，出黃道西；青道二，出黃道東。立春、春分，月東從青道；立秋，秋分，西從白道；立冬、冬至，北從黑道；立夏、夏至，南從赤道。然用之，一決房中道。青赤出陽道，白黑出陰道。若月失節度而妄行，出陽道則旱風，出陰道則陰雨。</p>
<p id="p81"><a class="gg-link" href="#p81" onclick="return changeColor(this);"></a>凡君行急則日行疾，君行緩則日行遟。日行不可指而知也，故以二至二分之星爲候。日東行，星西轉。冬至昏，奎八度中；夏至，氐十三度中；春分，柳一度中；秋分，牽牛三度七分中：此其正行也。日行疾，則星西轉疾，事埶然也。故過中則疾，君行急之感也；不及中則遟，君行緩之象也。</p>
<p id="p82"><a class="gg-link" href="#p82" onclick="return changeColor(this);"></a>至月行，則以晦朔決之。日冬則南，夏則北；冬至於牽牛，夏至於東井。日之所行爲中道，月、五星皆隨之也。</p>
<p id="p83"><a class="gg-link" href="#p83" onclick="return changeColor(this);"></a>箕星爲風，東北之星也。東北地事，天位也，<span class="style7">孟康曰：「東北陽，日、月、五星起於牽牛，故爲天位。坤在西南，紐於陽，爲地統，故爲地事也。」</span>故易曰「東北喪朋」。及巽在東南，爲風；風，陽中之陰，大臣之象也，其星，軫也。月去中道，移而東北入箕，若東南入軫，則多風。西方爲雨；雨，少陰之位也。月失中道，移而西入畢，則多雨。故詩云「月離于畢，俾滂沱矣」，言多雨也。星傳曰「月入畢則將相有以家犯罪者」，言陰盛也。書曰「星有好風，星有好雨，月之從星，則以風雨」，言失中道而東西也。故星傳曰「月南入牽牛南戒，民間疾疫；月北入太微，出坐北，若犯坐，則下人謀上。」</p>
<p id="p84"><a class="gg-link" href="#p84" onclick="return changeColor(this);"></a>一曰月爲風雨，日爲寒溫。冬至日南極，晷長，南不極則溫爲害；夏至日北極，晷短，北不極則寒爲害。故書曰「日月之行，則有冬有夏」也。政治變於下，日月運於上矣。月出房北，爲雨爲陰，爲亂爲兵；出房南，爲旱爲夭喪。水旱至衝而應，及五星之變，必然之効也。</p>
<p id="p85"><a class="gg-link" href="#p85" onclick="return changeColor(this);"></a>兩軍相當，日暈等，力均；厚長大，有勝；薄短小，亡勝。重抱大破亡。抱爲和，背爲不和，爲分離相去。直爲自立，立兵破軍，若曰殺將。抱且戴，有喜。圍在中，中勝；在外，外勝。青外赤中，以和相去；赤外青中，以惡相去。氣暈先至而後去，居軍勝。先至先去，前有利，後有病；後至後去，前病後利；後至先去，前後皆病，居軍不勝。見而去，其後發疾，雖勝亡功。見半日以上，功大。白𧈫屈短，上下銳，<span class="style7">李竒曰：「屈或爲尾。」韋昭曰：「短而直者也。或曰短屈之虹。」</span>有者下大流血。日暈制勝，近期三十日，遠期六十日。</p>
<p id="p86"><a class="gg-link" href="#p86" onclick="return changeColor(this);"></a>其食，食所不利；復生，生所利；不然，食盡爲主位。以其直及日所躔加日時，用名其國。</p>
<p id="p87"><a class="gg-link" href="#p87" onclick="return changeColor(this);"></a>凡望雲氣，仰而望之，三四百里；平望，在桑榆上，千餘里，二千里；登高而望之，下屬地者居三千里。雲氣有戰居上者，勝。</p>
<p id="p88"><a class="gg-link" href="#p88" onclick="return changeColor(this);"></a>自華以南，氣下黑上赤。嵩高、三河之郊，氣正赤。常山以北，氣下黑上青。勃、碣、海、岱之間，氣皆黑。淮、江之間，氣皆白。</p>
<p id="p89"><a class="gg-link" href="#p89" onclick="return changeColor(this);"></a>徒氣白。土功氣黃。車氣乍高乍下，往往而聚。騎氣卑而布。卒氣摶。<span class="style7">如淳曰：「摶，專也。摶音徒端反。」</span>前卑而後高者，疾；前方而後高者，銳；後銳而卑者，卻。其氣平者其行徐。前高後卑者，不止而反。氣相遇者，卑勝高，銳勝方。氣來卑而循車道者，不過三四日，去之五六里見。氣來高七八尺者，不過五六日，去之十餘二十里見。氣來高丈餘二丈者，不過三四十日，去之五六十里見。</p>
<p id="p90"><a class="gg-link" href="#p90" onclick="return changeColor(this);"></a>捎雲精白者，其將悍，<span class="style7">晉灼曰：「捎音霄。」韋昭曰：「音髾。」</span>其士怯。其大根而前絕遠者，戰。精白，其芒低者，戰勝；其前赤而卬者，戰不勝。陳雲如立垣。杼雲類杼。柚雲摶而耑銳。杓雲如繩者，居前竟天，其半半天。蜺雲者，類鬬旗故。銳鉤雲句曲。諸此雲見，以五色占。而澤摶密，其見動人，迺有占；兵必起。占鬬其直。</p>
<p id="p91"><a class="gg-link" href="#p91" onclick="return changeColor(this);"></a>王朔所候，決於日旁。日旁雲氣，人主象。皆如其形以占。</p>
<p id="p92"><a class="gg-link" href="#p92" onclick="return changeColor(this);"></a>故北夷之氣如羣畜穹閭，南夷之氣類舟船幡旗。大水處，敗軍場，破國之虛，下有積泉，金寶上，皆有氣，不可不察。海旁𧒏氣象樓臺，廣壄氣成宮闕然。雲氣各象其山川人民所聚積。故侯息秏者，入國邑，視封畺田疇之整治，<span class="style7">如淳曰：「蔡邕云麻田曰疇。」</span>城郭室屋門戶之潤澤，次至車服畜產精華。實息者吉，虛秏者凶。</p>
<p id="p93"><a class="gg-link" href="#p93" onclick="return changeColor(this);"></a>若煙非煙，若雲非雲，郁郁紛紛，蕭索輪囷，是謂慶雲。慶雲見，喜氣也。若霧非霧，衣冠不濡，見則其城被甲而趨。</p>
<p id="p94"><a class="gg-link" href="#p94" onclick="return changeColor(this);"></a>夫雷電、赮𧈫、辟歷、夜明者，陽氣之動者也，春夏則發，秋冬則臧，故候書者亡不司。</p>
<p id="p95"><a class="gg-link" href="#p95" onclick="return changeColor(this);"></a>天開縣物，<span class="style7">孟康曰：「謂天裂而見物象也。天開示縣象。」</span>地動坼絕。山崩及陁，川塞谿垘；<span class="style7">孟康曰：「垘音羅菔，謂谿垘崩也。」蘇林曰：「垘音伏。伏流也。」如淳曰：「垘，填塞不通也。」</span>水澹地長，澤竭見象。城郭門閭，潤息稾枯；宮廟廊弟，人民所次。䚻俗車服，觀民飲食。五穀草木，觀其所屬。倉府廄車，四通之路。六畜禽獸，所產去就；魚鼈鳥鼠，觀其所處。鬼哭若謼，與人逢遌。訛言，誠然。</p>
<p id="p96"><a class="gg-link" href="#p96" onclick="return changeColor(this);"></a>凡候歲美惡，謹候歲始。歲始或冬至日，產氣始萌。臘明日，人衆卒歲，壹會飲食，發陽氣，故曰初歲。正月旦，王者歲首；立春，四時之始也。四始者，候之日。</p>
<p id="p97"><a class="gg-link" href="#p97" onclick="return changeColor(this);"></a>而漢魏鮮集臘明正月旦決八風。<span class="style7">孟康曰：「魏鮮，人姓名，作占候者也。」</span>風從南，大旱；西南，小旱；西方，有兵；西北，戎叔爲，<span class="style7">孟康曰：「戎叔，胡豆也。爲，成也。」</span>小雨，趣兵；北方，爲中歲；東北，爲上歲；<span class="style7">韋昭曰：「上歲，大穰。」</span>東方，大水；東南，民有疾疫，歲惡。故八風各與其衝對，課多者爲勝。多勝少，乆勝亟，疾勝徐。旦至食，爲麥；食至日跌，爲稷；跌至晡，爲黍；晡至下晡，爲叔；下晡至日入，爲麻。欲終日有雲，有風，有日，當其時，深而多實；亡雲，有風日，當其時，淺而少實；有雲風，亡日，當其時，深而少實；有日，亡雲，不風，當其時者稼有敗。如食頃，小敗；孰五斗米頃，大敗。風復起，有雲，其稼復起。各以其時用雲色占種所宜。雨雪，寒，歲惡。</p>
<p id="p98"><a class="gg-link" href="#p98" onclick="return changeColor(this);"></a>是日光明，聽都邑人民之聲。聲宮，則歲美，吉；商，有兵；徵，旱；羽，水；角，歲惡。</p>
<p id="p99"><a class="gg-link" href="#p99" onclick="return changeColor(this);"></a>或從正月旦比數雨。率日食一升，至七升而極；<span class="style7">孟康曰：「正月一日雨而民有一升之食，二日雨民有二升之食，如此至七日已來驗也。」</span>過之，不占。數至十二日，直其月，占水旱。<span class="style7">孟康曰：「一日雨，正月水也。」</span>爲其環域千里內占，即爲天下候，竟正月。<span class="style7">孟康曰：「月三十日周天歷二十八宿，然後可占天下。」</span>月所離列宿，日、風、雲，占其國。然必察太歲所在。金，穰；水，毀；木，飢；火，旱。此其大經也。</p>
<p id="p100"><a class="gg-link" href="#p100" onclick="return changeColor(this);"></a>正月上甲，風從東方來，宜蠶；從西方來，若旦有黃雲，惡。</p>
<p id="p101"><a class="gg-link" href="#p101" onclick="return changeColor(this);"></a>冬至短極，縣土炭，<span class="style7">孟康曰：「先冬至三日，縣土炭於衡兩端，輕重適均，冬至而陽氣至則炭重，夏至陰氣至則土重。」晉灼曰：「蔡邕歷律記『候鍾律權土炭，冬至陽氣應黃鍾通，土炭輕而衡仰，夏至陰氣應蕤賔通，土炭重而衡低。進退先後，五日之中』。」</span>炭動，麋鹿解角，蘭根出，泉水踊，略以知日至，要決晷景。</p>
<p id="p102"><a class="gg-link" href="#p102" onclick="return changeColor(this);"></a>夫天運三十歲一小變，百年中變，五百年大變，三大變一紀，三紀而大備，此其大數也。</p>
<p id="p103"><a class="gg-link" href="#p103" onclick="return changeColor(this);"></a>春秋二百四十二年間，日食三十六，彗星三見，夜常星不見，夜中星隕如雨者各一。當是時，禍亂輒應，周室微弱，上下交怨，殺君三十六，亡國五十二，諸侯奔走不得保其社稷者不可勝數。自是之後，衆暴寡，大并小。秦、楚、吳、粵，夷狄也，爲彊伯。田氏篡亝，三家分晉，並爲戰國，爭於攻取，兵革遞起，城邑數屠，因以飢饉疾疫愁苦，臣主共憂患，其察禨祥候星氣尤急。<span class="style7">如淳曰：「呂氏春秋『荊人鬼、越人禨』，今之巫祝禱祠淫祀之比也。」晉灼曰：「禨音珠璣之璣。」</span>近世十二諸侯七國相王，言從橫者繼踵，而占天文者因時務論書傳，故其占驗鱗雜米鹽，亡可錄者。</p>
<p id="p104"><a class="gg-link" href="#p104" onclick="return changeColor(this);"></a>周卒爲秦所滅。始皇之時，十五年間彗星四見，乆者八十日，長或竟天。後秦遂以兵內兼六國，外攘四夷，死人如亂麻。又熒惑守心，及天市芒角，色赤如雞血。始皇旣死，適庶相殺，二世即位，殘骨肉，戮將相，太白再經天。因以張楚並興，兵相跆籍，<span class="style7">蘇林曰：「跆音臺，登躡也，或作蹈。」</span>秦遂以亡。</p>
<p id="p105"><a class="gg-link" href="#p105" onclick="return changeColor(this);"></a>項羽救鉅鹿，枉矢西流，枉矢所觸，天下之所伐射，滅亡象也。物莫直於矢，今蛇行不能直而枉者，執矢者亦不正，以象項羽執政亂也。羽遂合從，阬秦人，屠咸陽。凡枉矢之流，以亂伐亂也。</p>
<p id="p106"><a class="gg-link" href="#p106" onclick="return changeColor(this);"></a>漢元年十月，五星聚于東井，以歷推之，從歲星也。<span class="style7">李竒曰：「歲星得其正度，其四星隨比常正行，故曰從也。」孟康曰：「歲星先至，先至爲主也。」</span>此高皇帝受命之符也。故客謂張耳曰：「東井秦地，漢王入秦，五星從歲星聚，當以義取天下。」秦王子嬰降於枳道，漢王以屬吏，寶器婦女亡所取，閉宮封門，還軍次于霸上，以候諸侯。與秦民約法三章，民亡不歸心者，可謂能行義矣，天之所予也。五年遂定天下，即帝位。此明歲星之崇義，東井爲秦之地明効也。</p>
<p id="p107"><a class="gg-link" href="#p107" onclick="return changeColor(this);"></a>三年秋，太白出西方，有光幾中，<span class="style7">晉灼曰：「幾中，近踰身。」</span>乍北乍南，過期迺入。辰星出四孟。<span class="style7">韋昭曰：「法當出四仲，出四孟，爲易主之象也。」</span>是時，項羽爲楚王，而漢已定三秦，與相距滎陽。太白出西方，有光幾中，是秦地戰將勝，而漢國將興也。辰星出四孟，易主之表也。後二年，漢滅楚。</p>
<p id="p108"><a class="gg-link" href="#p108" onclick="return changeColor(this);"></a>七年，月暈，圍參、畢七重。占曰：「畢、昴間，天街也；街北，胡也；街南，中國也。昴爲匈奴，參爲趙，畢爲邊兵。」是歲高皇帝自將兵擊匈奴，至平城，爲冒頓單于所圍，七日迺解。</p>
<p id="p109"><a class="gg-link" href="#p109" onclick="return changeColor(this);"></a>十二年春，熒惑守心。<span class="style7">李竒曰：「心爲天王也。」</span>四月，宮車晏駕。<span class="style7">應劭曰：「天子當晨起早作，而方崩殞，故稱晏駕云。」韋昭曰：「凡初崩爲晏駕者，臣子之心，猶謂宮車當駕而出耳。」</span></p>
<p id="p110"><a class="gg-link" href="#p110" onclick="return changeColor(this);"></a>孝惠二年，天開東北，廣十餘丈，長二十餘丈。地動，陰有餘；天裂，陽不足：皆下盛彊將害上之變也。其後有呂氏之亂。</p>
<p id="p111"><a class="gg-link" href="#p111" onclick="return changeColor(this);"></a>孝文後二年正月壬寅，天欃夕出西南。<span class="style7">孟康曰：「歲星之精。」</span>占曰：「爲兵喪亂。」其六年十一月，匈奴入上郡、雲中，漢起三軍以衞京師。其四月乙巳，水、木、火三合於東井。占曰：「外內有兵與喪，改立王公。東井，秦也。」八月，天狗下梁壄，是歲誅反者周殷長安市。其七年六月，文帝崩。其十一月戊戌，土、水合於危。占曰：「爲雍沮，所當之國不可舉事用兵，必受其殃。一曰將覆軍。危，齊也。」其七月，火東行，行畢陽，環畢東北，出而西，逆行至昴，即南迺東行。占曰：「爲喪死寇亂。畢、昴，趙也。」</p>
<p id="p112"><a class="gg-link" href="#p112" onclick="return changeColor(this);"></a>孝景元年正月癸酉，金、水合於婺女。占曰：「爲變謀，爲兵憂。婺女，粵也，又爲齊。」其七月乙丑，金、木、水三合於張。占曰：「外內有兵與喪，改立王公。張，周地，今之河南也，又爲楚。」其二年七月丙子，火與水晨出東方，因守斗。占曰：「其國絕祀。」至其十二月，水、火合於斗。占曰：「爲淬，不可舉事用兵，必受其殃。」一曰：「爲北軍，用兵舉事大敗。斗，吳也，又爲粵。」是歲彗星出西南。其三月，立六皇子爲王，王淮陽、汝南、河間、臨江、長沙、廣川。其三年，吳、楚、膠西、膠東、淄川、濟南、趙七國反。吳、楚兵先至攻梁，膠西、膠東、淄川三國攻圍齊。漢遣大將軍周亞夫等戍止河南，以候吳楚之敝，遂敗之。吳王亡走粵，粵攻而殺之。平陽侯敗三國之師于齊，咸伏其辜，齊王自殺。漢兵以水攻趙城，城壞，王自殺。六月，立皇子二人、楚元王子一人爲王，王膠西、中山、楚。徙濟北爲淄川王，淮陽爲魯王，汝南爲江都王。七月，兵罷。天狗下，占爲：「破軍殺將。狗又守禦類也，天狗所降，以戒守禦。」吳、楚攻梁，梁堅城守，遂伏尸流血其下。</p>
<p id="p113"><a class="gg-link" href="#p113" onclick="return changeColor(this);"></a>三年，填星在婁，幾入，還居奎。奎，魯也。占曰：「其國得地爲得填。」是歲魯爲國。</p>
<p id="p114"><a class="gg-link" href="#p114" onclick="return changeColor(this);"></a>四年七月癸未，火入東井，行陰，又以九月己未入輿鬼，戊寅出。占曰：「爲誅罰，又爲火灾。」後二年，有栗氏事。其後未央東闕灾。</p>
<p id="p115"><a class="gg-link" href="#p115" onclick="return changeColor(this);"></a>中元三年，填星當在觜觿、參，去居東井。占曰：「亡地，不迺有女憂。」其三年正月丁亥，金、木合於觜觿，爲白衣之會。三月丁酉，彗星夜見西北，色白，長丈，在觜觿，且去益小，十五日不見。占曰：「必有破國亂君，伏死其辜。觜觿，梁也。」其五月甲午，金、木俱在東井。戉，金去木留，守之二十日。占曰：「傷成於戉。木爲諸侯，誅將行於諸侯也。」其六月壬戌，蓬星見西南，在房南，去房可二丈，大如二斗器，色白；癸亥，在心東北，可長丈所；甲子，在尾北，可六丈；丁卯，在箕北，近漢，稍小，且去時，大如桃。壬申去，凡十日。占曰：「蓬星出，必有亂臣。房、心閒，天子宮也。」是時梁王欲爲漢嗣，使人殺漢爭臣袁盎。漢桉誅梁大臣，斧戉用。梁王恐懼，布車入關，伏斧戉謝罪，然後得免。</p>
<p id="p116"><a class="gg-link" href="#p116" onclick="return changeColor(this);"></a>中三年十一月庚午夕，金、火合於虛，相去一寸。占曰：「爲鑠，爲喪。虛，齊也。」</p>
<p id="p117"><a class="gg-link" href="#p117" onclick="return changeColor(this);"></a>四年四月丙申，金、木合於東井。占曰：「爲白衣之會。井，秦也。」其五年四月乙巳，水、火合於參。占曰：「國不吉。參，梁也。」其六年四月，梁孝王死。五月，城陽王、濟陰王死。六月，成陽公主死。出入三月，天子四衣白，臨邸第。</p>
<p id="p118"><a class="gg-link" href="#p118" onclick="return changeColor(this);"></a>後元年五月壬午，火、金合於輿鬼之東北，不至柳，出輿鬼北可五寸。占曰：「爲鑠，有喪。輿鬼，秦也。」丙戌，地大動，鈴鈴然，民大疫死，棺貴，至秋止。</p>
<p id="p119"><a class="gg-link" href="#p119" onclick="return changeColor(this);"></a>孝武建元三年三月，有星孛于注、張，歷太微，干紫宮，至于天漢。春秋「星孛于北斗，齊、魯、晉之君皆將死亂」。今星孛歷五宿，其後濟東、膠西、江都王皆坐法削黜自殺，淮陽、衡山謀反而誅。</p>
<p id="p120"><a class="gg-link" href="#p120" onclick="return changeColor(this);"></a>三年四月，有星孛於天紀，至織女。占曰：「織女有女變，天紀爲地震。」至四年十月而地動，其後陳皇后廢。</p>
<p id="p121"><a class="gg-link" href="#p121" onclick="return changeColor(this);"></a>六年，熒惑守輿鬼。占曰：「爲火變，有喪。」是歲高園有火灾，竇太后崩。</p>
<p id="p122"><a class="gg-link" href="#p122" onclick="return changeColor(this);"></a>元光元年六月，客星見于房。占曰：「爲兵起。」其二年十一月，單于將十萬騎入武州，漢遣兵三十餘萬以待之。</p>
<p id="p123"><a class="gg-link" href="#p123" onclick="return changeColor(this);"></a>元光中，天星盡搖，上以問候星者。對曰：「星搖者，民勞也。」後伐四夷，百姓勞于兵革。</p>
<p id="p124"><a class="gg-link" href="#p124" onclick="return changeColor(this);"></a>元鼎五年，太白入于天苑。占曰：「將以馬起兵也。」一曰：「馬將以軍而死秏。」其後以天馬故誅大宛，馬大死於軍。</p>
<p id="p125"><a class="gg-link" href="#p125" onclick="return changeColor(this);"></a>元鼎中，熒惑守南斗。占曰：「熒惑所守，爲亂賊喪兵；守之乆，其國絕祀。南斗，越分也。」其後越相呂嘉殺其王及太后，漢兵誅之，滅其國。</p>
<p id="p126"><a class="gg-link" href="#p126" onclick="return changeColor(this);"></a>元封中，星孛于河戍。占曰：「南戍爲越門，北戍爲胡門。」其後漢兵擊拔朝鮮，以爲樂浪、玄菟郡。朝鮮在海中，越之象也；居北方，胡之域也。</p>
<p id="p127"><a class="gg-link" href="#p127" onclick="return changeColor(this);"></a>太初中，星孛于招搖。星傳曰：「客星守招搖，蠻夷有亂，民死君。」其後漢兵擊大宛，斬其王。招搖，遠夷之分也。</p>
<p id="p128"><a class="gg-link" href="#p128" onclick="return changeColor(this);"></a>孝昭始元中，漢宦者梁成恢及燕王候星者吳莫如見蓬星出西方天市東門，行過河鼓，入營室中。恢曰：「蓬星出六十日，不出三年，下有亂臣戮死於市。」後太白出西方，下行一舍，復上行二舍而下去。太白主兵，上復下，將有戮死者。後太白出東方，入咸池，東下入東井。人臣不忠，有謀上者。後太白入太微西藩第一星，北出東藩第一星，北東下去。太微者，天廷也，太白行其中，宮門當閉，大將被甲兵，邪臣伏誅。熒惑在婁，逆行至奎，法曰「當有兵」。後太白入昴。莫如曰：「蓬星出西方，當有大臣戮死者。太白星入東井、太微廷，出東門，漢有死將。」後熒惑出東方，守太白。兵當起，主人不勝。後流星下燕萬載宮極，東去，<span class="style7">李竒曰：「極，屋梁也，三輔間名爲極。或曰，極，棟也，三輔間名棟爲極。尋棟東去也。延篤謂之堂前闌楯也。」</span>法曰「國恐，有誅」。其後左將軍桀、票騎將軍安與長公主、燕剌王謀亂，咸伏其辜。兵誅烏桓。</p>
<p id="p129"><a class="gg-link" href="#p129" onclick="return changeColor(this);"></a>元鳳四年九月，客星在紫宮中斗樞極閒。占曰：「爲兵。」其五年六月，發三輔郡國少年詣北軍。五年四月，燭星見奎、婁間。占曰「有土功，胡人死，邊城和。」其六年正月，築遼東、玄菟城。二月，度遼將軍范明友擊烏桓還。</p>
<p id="p130"><a class="gg-link" href="#p130" onclick="return changeColor(this);"></a>元平元年正月庚子，日出時有黑雲，狀如焱風亂鬊，<span class="style7">音舜。</span>轉出西北，東南行，轉而西，有頃亡。占曰：「有雲如衆風，是謂風師，法有大兵。」其後兵起烏孫，五將征匈奴。</p>
<p id="p131"><a class="gg-link" href="#p131" onclick="return changeColor(this);"></a>二月甲申，晨有大星如月，有衆星隨而西行。乙酉，牂雲如狗，赤色，長尾三枚，夾漢西行。大星如月，大臣之象，衆星隨之，衆皆隨從也。天文以東行爲順，西行爲逆，此大臣欲行權以安社稷。占曰：「太白散爲天狗，爲卒起。卒起見，禍無時，臣運柄。牂雲爲亂君。」到其四月，昌邑王賀行淫辟，立二十七日，大將軍霍光白皇太后廢賀。</p>
<p id="p132"><a class="gg-link" href="#p132" onclick="return changeColor(this);"></a>三月丙戌，流星出翼、軫東北，干太微，入紫宮。始出小，且入大，有光。入有頃，聲如雷，三鳴止。占曰：「流星入紫宮，天下大凶。」其四月癸未，宮車晏駕。</p>
<p id="p133"><a class="gg-link" href="#p133" onclick="return changeColor(this);"></a>孝宣本始元年四月壬戌甲夜，辰星與參出西方。其二年七月辛亥夕，辰星與翼出，皆爲蚤。占曰：「大臣誅。」其後熒惑守房之鉤鈐。鉤鈐，天子之御也。<span class="style7">晉灼曰：「上言房爲天駟，其陰右驂，旁有二星曰鈐，故曰天子御也。」</span>占曰：「不太僕，則奉車，不黜即死也。房、心，天子宮也。房爲將相，心爲子屬也。其地宋，今楚彭城也。」</p>
<p id="p134"><a class="gg-link" href="#p134" onclick="return changeColor(this);"></a>四年七月甲辰，辰星在翼，月犯之。占曰：「兵起，上卿死，將相也。」是日，熒惑入輿鬼天質。占曰：「大臣有誅者，名曰天賊在大人之側。」</p>
<p id="p135"><a class="gg-link" href="#p135" onclick="return changeColor(this);"></a>地節元年正月戊午乙夜，月食熒惑，<span class="style7">孟康曰：「凡星入月，見月中，爲星食月；月奄星，星滅，爲月食星。」</span>熒惑在角、亢。占曰：「憂在宮中，非賊而盜也。有內亂，讒臣在旁。」其辛酉，熒惑入氐中。氐，天子之宮，熒惑入之，有賊臣。其六月戊戌申夜，客星又居左右角閒，東南指，長可二尺，色白。占曰：「有姦人在宮廷間。」其丙寅，又有客星見貫索東北，南行，至七月癸酉夜入天市，芒炎東南指，其色白。占曰：「有戮卿。」一曰：「有戮王。期皆一年，遠二年。」是時，楚王延壽謀逆自殺。四年，故大將軍霍光夫人顯、將軍霍禹、范明友、奉車霍山及諸昆弟賔婚爲侍中、諸曹、九卿、郡守皆謀反，咸伏其辜。</p>
<p id="p136"><a class="gg-link" href="#p136" onclick="return changeColor(this);"></a>黃龍元年三月，客星居王梁東北可九尺，長丈餘，西指，出閣道間，至紫宮。其十二月，宮車晏駕。</p>
<p id="p137"><a class="gg-link" href="#p137" onclick="return changeColor(this);"></a>元帝初元元年四月，客星大如瓜，色青白，在南斗第二星東可四尺。占曰：「爲水飢。」其五月，勃海水大溢。六月，關東大飢，民多餓死，琅邪郡人相食。</p>
<p id="p138"><a class="gg-link" href="#p138" onclick="return changeColor(this);"></a>二年五月，客星見昴分，居卷舌東可五尺，青白色，炎長三寸。占曰：「天下有妄言者。」其十二月，鉅鹿都尉謝君男詐爲神人，論死，父免官。<span class="style7">孟康曰：「姓謝，名君。男者兒也，不記其名，直言男耳。」</span></p>
<p id="p139"><a class="gg-link" href="#p139" onclick="return changeColor(this);"></a>五年四月，彗星出西北，赤黃色，長八尺所，後數日長丈餘，東北指，在參分。後二歲餘，西羌反。</p>
<p id="p140"><a class="gg-link" href="#p140" onclick="return changeColor(this);"></a>孝成建始元年九月戊子，有流星出文昌，色白，光燭地，長可四丈，大一圍，動搖如龍虵形。有頃，長可五六丈，大四圍所，詘折委曲，貫紫宮西，在斗西北子亥間。後詘如環，北方不合，留二刻所。占曰：「文昌爲上將貴相。」是時帝舅王鳳爲大將軍，其後宣帝舅子王商爲丞相，皆貴重任政。鳳妬商，譖而罷之。商自殺，親屬皆廢黜。</p>
<p id="p141"><a class="gg-link" href="#p141" onclick="return changeColor(this);"></a>四年七月，熒惑隃歲星，居其東北半寸所如連李。時歲星在關星西四尺所，熒惑初從畢口大星東東北往，數日至，往疾去遟。占曰：「熒惑與歲星鬬，有病君飢歲。」至河平元年三月，旱，傷麥，民食榆皮。二年十二月壬申，太皇太后避時昆明東觀。<span class="style7">如淳曰：「食貨志武帝修昆明池，列觀環之。或曰，即病謝君男，故避其時。」</span></p>
<p id="p142"><a class="gg-link" href="#p142" onclick="return changeColor(this);"></a>十一月乙卯，月食填星，星不見，時在輿鬼西北八九尺所。占曰：「月食填星，流民千里。」河平元年三月，流民入函谷關。</p>
<p id="p143"><a class="gg-link" href="#p143" onclick="return changeColor(this);"></a>河平二年十月下旬，填星在東井軒轅南耑大星尺餘，歲星在其西北尺所，熒惑在其西北二尺所，皆從西方來。填星貫輿鬼，先到歲星次，熒惑亦貫輿鬼。十一月上旬，歲星、熒惑西去填星，皆西北逆行。占曰：「三星若合，是謂驚位，是謂絕行，外內有兵與喪，改立王公。」其十一月丁巳，夜郎王歆大逆不道，牂柯太守立捕殺歆。三年九月甲戌，東郡莊平男子侯母辟兄弟五人羣黨爲盜，攻燔官寺，縛縣長吏，盜取印綬，自稱將軍。三月辛夘，左將軍千秋卒，右將軍史丹爲左將軍。四年四月戊申，梁王賀薨。</p>
<p id="p144"><a class="gg-link" href="#p144" onclick="return changeColor(this);"></a>陽朔元年七月壬子，月犯心星。占曰：「其國有憂，若有大喪。房、心爲宋，今楚地。」十一月辛未，楚王友薨。</p>
<p id="p145"><a class="gg-link" href="#p145" onclick="return changeColor(this);"></a>四年閏月庚午，飛星大如缶，出西南，入斗下。占曰：「漢使匈奴。」明年，鴻嘉元年正月，匈奴單于雕陶莫皐死。五月甲午，遣中郎將楊興使弔。</p>
<p id="p146"><a class="gg-link" href="#p146" onclick="return changeColor(this);"></a>永始二年二月癸未夜，東方有赤色，大三四圍，長二三丈，索索如樹，南方有大四五圍，下行十餘丈，皆不至地滅。占曰：「東方客之變氣，狀如樹木，以此知四方欲動者。」明年十二月己夘，尉氏男子樊並等謀反，賊殺陳留太守嚴普及吏民，出囚徒，取庫兵，劫略令丞，自稱將軍，皆誅死。庚子，山陽鐵官亡徒蘇令等殺傷吏民，篡出囚徒，取庫兵，聚黨數百人爲大賊，踰年經歷郡國四十餘。一日有兩氣同時起，並見，而並、令等同月俱發也。</p>
<p id="p147"><a class="gg-link" href="#p147" onclick="return changeColor(this);"></a>元延元年四月丁酉日餔時，天暒晏，殷殷如雷聲，有流星頭大如缶，長十餘丈，皎然赤白色，從日下東南去。四面或大如盂，或如雞子，燿燿如雨下，至昏止。郡國皆言星隕。春秋星隕如雨爲王者失埶諸侯起伯之異也。其後王莽遂顓國柄。王氏之興萌於成帝時，是以有星隕之變。後莽遂篡國。</p>
<p id="p148"><a class="gg-link" href="#p148" onclick="return changeColor(this);"></a>綏和元年正月辛未，有流星從東南入北斗，長數十丈，二刻所息。占曰：「大臣有繫者。」其年十一月庚子，定陵侯淳于長坐執左道下獄死。</p>
<p id="p149"><a class="gg-link" href="#p149" onclick="return changeColor(this);"></a>二年春，熒惑守心。二月乙丑，丞相翟方進欲塞灾異，自殺。三月丙戌，宮車晏駕。</p>
<p id="p150"><a class="gg-link" href="#p150" onclick="return changeColor(this);"></a>哀帝建平元年正月丁未日出時，有著天白氣，廣如一匹布，長十餘丈，西南行，讙如雷，西南行一刻而止，名曰天狗。傳曰：「言之不從，則有犬禍詩妖。」到其四年正月、二月、三月，民相驚動，讙譁奔走，傳行詔籌祠西王母，又曰「從目人當來」。十二月，白氣出西南，從地上至天，出參下，貫天厠，廣如一疋布，長十餘丈，十餘日去。占曰：「天子有陰病。」其三年十一月壬子，太皇太后詔曰：「皇帝寬仁孝順，奉承聖緒，靡有解怠，而乆病未瘳。夙夜惟思，殆繼體之君不宜改作。春秋大復古，其復甘泉泰畤、汾陰后土如故。」</p>
<p id="p151"><a class="gg-link" href="#p151" onclick="return changeColor(this);"></a>二年二月，彗星出牽牛七十餘日。傳曰：「彗所以除舊布新也。牽牛，日、月、五星所從起，歷數之元，三正之始。彗而出之，改更之象也。其出乆者，爲其事大也。」其六月甲子，夏賀良等建言當改元易號，增漏刻。詔書改建平二年爲太初元年，號曰陳聖劉太平皇帝，刻漏以百二十爲度。八月丁巳，悉復蠲除之，賀良及黨與皆伏誅流放。其後卒有王莽篡國之禍。</p>
<p id="p152"><a class="gg-link" href="#p152" onclick="return changeColor(this);"></a>元壽元年十一月，歲星入太微，逆行干右執法。占曰：「大臣有憂，執法者誅，若有罪。」二年十月戊寅，高安侯董賢免大司馬位，歸弟自殺。</p>
</div>
<!-- end .main --></div>
<!-- end #main --></div>
</div>
</body></html>