<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">漢書-卷七‧昭帝紀第七</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main"><div class="main">
<div class="feature">
　　<h1>卷七・昭帝紀第七</h1>
<hr/>
<p id="p0"><a class="gg-link" href="#p0" onclick="return changeColor(this);"></a>孝昭皇帝，<span class="style7">荀悅曰：「諱弗之字曰不。」應劭曰：「禮謚法『聖聞周達曰昭』。」</span>武帝少子也。母曰趙婕伃，<span class="style7">師古曰：「婕，接幸也。伃，美稱也。故以名宮中婦官。婕音接。伃音余。字或並從女。」</span>本以有竒異得幸，<span class="style7">師古曰：「謂望氣者言有竒女天子氣。及召見，手指拳，上自披之，即時伸。」</span>及生帝，亦竒異。<span class="style7">文穎曰：「十四月乃生。」</span>語在外戚傳。武帝末，戾太子敗，燕王旦、廣陵王胥行驕嫚，<span class="style7">師古曰：「行音下更反。」</span>後元二年二月上疾病，<span class="style7">師古曰：「疾甚曰病。」</span>遂立昭帝為太子，年八歲。以侍中奉車都尉霍光為大司馬大將軍，受遺詔輔少主。明日，武帝崩。戊辰，太子即皇帝位，謁高廟。帝姊鄂邑公主<span class="style7">應劭曰：「鄂，縣名，屬江夏。公主所食曰邑。」師古曰：「鄂音五各反。」</span>益湯沐邑，為長公主，<span class="style7">師古曰：「帝之姊妹則稱長公主，儀比諸王，又以供養天子，故益邑也。」</span>共養省中。<span class="style7">伏儼曰：「蔡邕云本為禁中，門閤有禁，非侍御之臣不得妄入。行道豹尾中亦為禁中。孝元皇后父名禁，避之，故曰省中。」師古曰：「省，察也，言入此中皆當察視，不可妄也。共讀曰供，音居用反。養音弋亮反。他皆類此。」</span>大將軍光秉政，領尚書事，車騎將軍金日磾、左將軍上官桀副焉。夏六月，赦天下。秋七月，有星孛于東方。濟北王寬有罪，自殺。賜長公主及宗室昆弟各有差。追尊趙婕伃為皇太后，起雲陵<span class="style7">文穎曰：「婕伃先葬於雲陽，是以就雲陽為起雲陵。」</span>。冬，匈奴入朔方，殺略吏民。發軍屯西河，左將軍桀行北邊<span class="style7">師古曰：「行音下更反。」</span>。</p>
<p id="p1"><a class="gg-link" href="#p1" onclick="return changeColor(this);"></a>始元元年春二月，黃鵠下建章宮太液池中。<span class="style7">如淳曰：「謂之液者，言天地和液之氣所為也。」臣瓚曰：「時漢用土德，服色尚黃，鵠色皆白，而今更黃，以為土德之瑞，故紀之也。太液池，言承陰陽津液以作池也。」師古曰：「如、瓚之說皆非也。黃鵠，大鳥也，一舉千里者，非白鵠也。太液池者，言其津潤所及廣也。鵠音胡篤反。」</span>公卿上壽。賜諸侯王、列侯、宗室金錢各有差。己亥，上耕于鉤盾弄田。<span class="style7">應劭曰：「時帝年九歲，未能親耕帝籍，鉤盾，宦者近署，故往試耕為戲弄也。」臣瓚曰：「西京故事弄田在未央宮中。」師古曰：「弄田為宴游之田，天子所戲弄耳，非為昭帝年幼創有此名。」</span>益封燕王、廣陵王及鄂邑長公主各萬三千戶。夏，為太后起園廟雲陵。益州廉頭、姑繒、牂牁、談指、同並二十四邑皆反。<span class="style7">蘇林曰：「皆西南夷別種名也。」師古曰：「並音伴。」</span>遣水衡都尉呂破胡募吏民及發犍為、蜀郡犇命擊益州，大破之。<span class="style7">應劭曰：「舊時郡國皆有材官騎士以赴急難，今夷反，常兵不足以討之，故權選取精勇。聞命奔走，故謂之奔命。」李斐曰：「平居發者二十以上至五十為甲卒，今者五十以上六十以下為奔命。奔命，言急也。」師古曰：「應說是也。犇，古奔字耳。犍音虔，又音鉅言反。」</span>有司請河內屬兾州，河東屬并州。<span class="style7">文穎曰：「本屬司州。」師古曰：「蓋屬京師司隷所部。」</span>秋七月，赦天下，賜民百戶牛酒。大雨，渭橋絕。八月，齊孝王孫劉澤謀反，欲殺青州刺史雋不疑，<span class="style7">師古曰：「雋音材兖反，又音辭兖反。」</span>發覺，皆伏誅。遷不疑為京兆尹，賜錢百萬。九月丙子，車騎將軍日磾薨。閏月，遣故廷尉王平等五人<span class="style7">師古曰：「前為此官今不居者，皆謂之故也。」</span>持節行郡國，<span class="style7">師古曰：「行音下更反。」</span>舉賢良，問民所疾苦、冤、失職者。冬，無冰。</p>
<p id="p2"><a class="gg-link" href="#p2" onclick="return changeColor(this);"></a>二年春正月，大將軍光、左將軍桀皆以前捕斬反虜重合侯馬通功，封光為博陸侯，桀為安陽侯。以宗室毋在位者，舉茂才劉辟彊、劉長樂皆為光祿大夫，辟彊守長樂衞尉。<span class="style7">師古曰：「長樂宮之衞尉也。」</span>三月，遣使者振貸貧民毋種食者。<span class="style7">師古曰：「貸音吐戴反。其下並同。」</span>秋八月，詔曰：「往年災害多，今年蠶麥傷，所振貸種食勿收責，毋令民出今年田租。」冬，發習戰射士詣朔方，調故吏將屯田張掖郡。<span class="style7">師古曰：「調謂發選也。故吏，前為官職者。令其部率習戰射士於張掖為屯田也。調音徒釣反。將音子亮反。」</span></p>
<p id="p3"><a class="gg-link" href="#p3" onclick="return changeColor(this);"></a>三年春二月，有星孛于西北。秋，募民徙雲陵，賜錢田宅。冬十月，鳳皇集東海，遣使者祠其處。十一月壬辰朔，日有蝕之。</p>
<p id="p4"><a class="gg-link" href="#p4" onclick="return changeColor(this);"></a>四年春三月甲寅，立皇后上官氏。<span class="style7">文穎曰：「上官桀孫，安之女。」</span>赦天下。辭訟在後二年前，皆勿聽治。<span class="style7">孟康曰：「武帝後二年。」</span>夏六月，皇后見高廟。賜長公主、丞相、將軍、列侯、中二千石以下及郎吏宗室錢帛各有差。徙三輔富人雲陵，賜錢，戶十萬。秋七月，詔曰：「比歲不登，民匱於食，<span class="style7">師古曰：「匱，空也。」</span>流庸未盡還<span class="style7">師古曰：「流庸，謂去其本鄉而行為人庸作。」</span>，往時令民共出馬，其止勿出。諸給中都官者，且減之。」<span class="style7">師古曰：「中都官，京師諸官府。」</span>冬，遣大鴻臚田廣明擊益州。廷尉李种坐故縱死罪弃市。<span class="style7">師古曰：「縱謂容放之。种音沖。」</span></p>
<p id="p5"><a class="gg-link" href="#p5" onclick="return changeColor(this);"></a>五年春正月，追尊皇太后父為順成侯。夏陽男子張延年<span class="style7">師古曰：「夏陽，馮翊之縣。」</span>詣北闕，自稱衞太子，誣罔，要斬。夏，罷天下亭母馬及馬弩關。<span class="style7">應劭曰：「武帝數伐匈奴，再擊大宛，馬死略盡，乃令天下諸亭養母馬，欲令其繁孳，又作馬上弩機關，今悉罷之。」孟康曰：「舊馬高五尺六寸齒未平，弩十石以上，皆不得出關，今不禁也。」師古曰：「亭母馬，應說也；馬弩關，孟說是也。」</span>六月，封皇后父驃騎將軍上官安為桑樂侯。<span class="style7">師古曰：「樂音來各反。」</span>詔曰：「朕以眇身獲保宗廟，<span class="style7">師古曰：「眇，微也。」</span>戰戰栗栗，夙興夜寐，修古帝王之事，通保傅，傳孝經、論語、尚書，未云有明。<span class="style7">文穎曰：「賈誼作保傅傳，在禮大戴記。言能通讀之也。」晉灼曰：「帝自謂通保傅傳，未能有所明也。」臣瓚曰：「帝自謂雖通舉此四書，皆未能有所明，此帝之謙也。」師古曰：「晉、瓚之說皆非也。帝自言雖通保傅傳，而孝經、論語、尚書猶未能明也。」</span>其令三輔、太常舉賢良各二人，郡國文學高第各一人。賜中二千石以下至吏民爵各有差。」罷儋耳、真番郡。<span class="style7">師古曰：「儋耳本南越地，真番本朝鮮地，皆武帝所置也。番音普安反。」</span>秋，大鴻臚廣明、軍正王平擊益州，<span class="style7">師古曰：「廣明，田廣明。」</span>斬首捕虜三萬餘人，獲畜產五萬餘頭。</p>
<p id="p6"><a class="gg-link" href="#p6" onclick="return changeColor(this);"></a>六年春正月，上耕于上林。二月，詔有司問郡國所舉賢良文學民所疾苦。議罷鹽鐵榷酤<span class="style7">應劭曰：「武帝時，以國用不足，縣官悉自賣鹽鐵，酤酒。昭帝務本抑末，不與天下爭利，故罷之。」</span>。栘中監蘇武<span class="style7">蘇林曰：「栘音移，廄名也。」應劭曰：「栘，地名。監，其官也，掌鞍馬鷹犬射獵之具。」如淳曰：「栘，爾雅『唐棣，栘也』。栘園之中有馬廄也。」師古曰：「蘇音如說是。」</span>前使匈奴，留單于庭十九歲迺還，奉使全節，以武為典屬國，<span class="style7">如淳曰：「以其乆在外國，知邊事，故令典主諸屬國。」師古曰：「典屬國，本秦官，漢因之，掌歸義蠻夷，屬官有九譯令。後省，并大鴻臚。」</span>賜錢百萬。夏，旱，大雩，不得舉火。<span class="style7">臣瓚曰：「不得舉火，抑陽助陰也。」</span>秋七月，罷榷酤官，令民得以律占租，<span class="style7">如淳曰：「律，諸當占租者家長身各以其物占，占不以實，家長不身自書，皆罰金二斤，沒入所不自占物及賈錢縣官也。」師古曰：「占謂自隱度其實，定其辭也。占音章贍反。下又言占名數，其義並同。今猶謂獄訟之辨曰占，皆其意也。蓋武帝時賦斂繁多，律外而取，今始復舊。」</span>賣酒升四錢。以邊塞闊逺，取天水、隴西、張掖郡各二縣置金城郡。詔曰：「鉤町侯毋波<span class="style7">服虔曰：「鉤音左傳射兩軥之軥。」應劭曰：「町音若挺，西南夷也。毋波，其名也。今牂柯鉤町縣是也。」師古曰：「音劬挺。」</span>率其君長人民擊反者，斬首捕虜有功。其立毋波為鉤町王。大鴻臚廣明將率有功，賜爵關內侯，食邑。」</p>
<p id="p7"><a class="gg-link" href="#p7" onclick="return changeColor(this);"></a>元鳳元年春，<span class="style7">應劭曰：「三年中，鳳皇比下東海海西樂鄉，於是以冠元焉。」</span>長公主共養勞苦，復以藍田益長公主湯沐邑。泗水戴王前薨，以毋嗣，國除。後宮有遺腹子煖，<span class="style7">師古曰：「煖音許逺反。」</span>相、內史不奏言，上聞而憐之，立煖為泗水王。相、內史皆下獄。三月，賜郡國所選有行義者涿郡韓福等五人帛，人五十匹，遣歸。詔曰：「朕閔勞以官職之事，<span class="style7">鄧展曰：「閔哀韓福等，不忍勞役以官職之事。」</span>其務修孝弟以敎鄉里。令郡縣常以正月賜羊酒。有不幸者，賜衣被一襲，祠以中牢。」<span class="style7">師古曰：「幸者，吉而免凶也，故死謂之不幸。一襲，一稱也，猶今言一副也。中牢即少牢，謂羊豕也。」</span>武都氐人反，<span class="style7">師古曰：「氐音丁奚反。」</span>遣執金吾馬適建、龍頟侯韓增、<span class="style7">師古曰：「姓馬適，名建也。龍頟，漢書本或作雒字。功臣侯表云弓高壯侯韓頹當子譊封龍雒侯，元鼎五年坐酎金免。後元元年譊弟子增紹封龍頟侯。而荀悅漢紀龍頟皆為頟字。」崔浩曰：「頟音洛。今河間龍頟村，與弓高相近。」然此旣地名，無別指義，各依書字而讀之，斯則通矣。譊音女交反。」</span>大鴻臚廣明將三輔、太常徒，皆免刑，擊之。<span class="style7">蘇林曰：「是時太常主諸陵縣治民也。」</span>夏六月，赦天下。秋七月乙亥晦，日有蝕之，旣。八月，改始元為元鳳。九月，鄂邑長公主、燕王旦與左將軍上官桀、桀子票騎將軍安、御史大夫桑弘羊皆謀反，伏誅。初，桀、安父子與大將軍光爭權，欲害之，詐使人為燕王旦上書言光罪。時上年十四，<span class="style7">張晏曰：「武帝崩時八歲，即位於今七歲，今年十五。」師古曰：「此云『初，桀、安父子與大將軍爭權，詐為燕王上書』，蓋追道前年事耳，非今歲也。張說失之。」</span>覺其詐。後有譖光者，上輒怒曰：「大將軍國家忠臣，先帝所屬，<span class="style7">師古曰：「屬音之欲反。」</span>敢有譖毀者，坐之。」光由是得盡忠。語在燕王、霍光傳。冬十月，詔曰：「左將軍安陽侯桀、票騎將軍桑樂侯安、御史大夫弘羊皆數以邪枉干輔政，<span class="style7">師古曰：「枉，曲也，以邪曲之事而干求也。」</span>大將軍不聽，而懷怨望，與燕王通謀，置驛往來相約結。燕王遣壽西長、孫縱之等<span class="style7">蘇林曰：「壽西，姓也。長，名也。孫姓，縱之名。」</span>賂遺長公主、丁外人、謁者杜延年、大將軍長史公孫遺等，交通私書，<span class="style7">服虔曰：「外人，主之所幸也。」晉灼曰：「漢語字少君。」師古曰：「此杜延年自別一人，非下諫大夫也。」</span>共謀令長公主置酒，伏兵殺大將軍光，徵立燕王為天子，大逆毋道。故稻田使者燕倉先發覺，<span class="style7">如淳曰：「特為諸稻田置使者，假與民收其稅入也。」</span>以告大司農敞，<span class="style7">師古曰：「楊敞也。」</span>敞告諫大夫延年，<span class="style7">師古曰：「杜延年，杜周之子。」</span>延年以聞。丞相徵事任宮手捕斬桀，<span class="style7">文穎曰：「徵事，丞相官屬，位差尊，掾屬也。」如淳曰：「時宮以時事召，待詔丞相府，故曰丞相徵事。」張晏曰：「漢儀注徵事比六百石。皆故吏二千石不以臧罪免者為徵事，絳衣奉朝賀正月。」師古曰：「張說是也。」</span>丞相少史王壽誘將安入府門，<span class="style7">如淳曰：「漢儀注丞相、太尉、大將軍史秩四百石。武帝又置丞相少史，秩四百石。」</span>皆已伏誅，吏民得以安。封延年、倉、宮、壽皆為列侯。」又曰：「燕王迷惑失道，前與齊王子劉澤等為逆，抑而不揚，望王反道自新，<span class="style7">師古曰：「所為邪僻，違失正道，欲其旋反而歸正，故云反道。」</span>今迺與長公主及左將軍桀等謀危宗廟。王及公主皆自伏辜。其赦王太子建、公主子文信及宗室子與燕王、上官桀等謀反父母同產當坐者，皆免為庶人。其吏為桀等所詿誤，未發覺在吏者，除其罪。」<span class="style7">師古曰：「其罪未發，未為吏所執持者。」</span></p>
<p id="p8"><a class="gg-link" href="#p8" onclick="return changeColor(this);"></a>二年夏四月，上自建章宮徙未央宮，大置酒。賜郎從官帛，及宗室子錢，人二十萬。吏民獻牛酒者賜帛，人一匹。六月，赦天下。詔曰：「朕閔百姓未贍，<span class="style7">師古曰：「贍，足也。」</span>前年減漕三百萬石。<span class="style7">師古曰：「減省轉漕，所以休力役也。」</span>頗省乘輿馬及苑馬，<span class="style7">師古曰：「乘輿馬謂天子所自乘以駕車輿者。他皆類此。」</span>以補邊郡三輔傳馬。<span class="style7">張晏曰：「驛馬也。」師古曰：「傳音張戀反。」</span>其令郡國毋斂今年馬口錢，<span class="style7">文穎曰：「往時有馬口出斂錢，今省。」如淳曰：「所謂租及六畜也。」</span>三輔、太常郡得以叔粟當賦。」<span class="style7">如淳曰：「百官表太常主諸陵，別治其縣，爵秩如三輔郡矣。元帝永光五年，令各屬在所郡也。」師古曰：「諸應出賦筭租稅者，皆聽以叔粟當錢物也。叔，豆也。」</span></p>
<p id="p9"><a class="gg-link" href="#p9" onclick="return changeColor(this);"></a>三年春正月，泰山有大石自起立，上林有柳樹枯僵自起生。<span class="style7">師古曰：「僵，偃也，謂樹枯死偃卧在地者也。僵音紀良反。」</span>罷中牟苑賦貧民。<span class="style7">師古曰：「在滎陽。」</span>詔曰：「迺者民被水災，頗匱於食，朕虛倉廩，<span class="style7">師古曰：「倉，新穀所藏也。廩，穀所振入也。」</span>使使者振困乏。其止四年毋漕。三年以前所振貸，非丞相御史所請，邊郡受牛者勿收責。」<span class="style7">應劭曰：「武帝始開三邊，徙民屯田，皆與犁牛。後丞相御史復間有所請。今敕自上所賜與勿收責，丞相所請乃令其顧稅耳。」</span>夏四月，少府徐仁、廷尉王平、左馮翊賈勝胡皆坐縱反者，仁自殺，平、勝胡皆要斬。冬，遼東烏桓反，以中郎將范明友為度遼將軍，<span class="style7">應劭曰：「當度遼水往擊之，故以度遼為官號。」</span>將北邊七郡郡二千騎擊之。</p>
<p id="p10"><a class="gg-link" href="#p10" onclick="return changeColor(this);"></a>四年春正月丁亥，帝加元服，<span class="style7">如淳曰：「元服，謂初冠加上服也。」師古曰：「如氏以為衣服之服，此說非也。元，首也。冠者，首之所著，故曰元服。其下汲黯傳序云『上正元服』，是知謂冠為元服。」</span>見于高廟。賜諸侯王、丞相、大將軍、列侯、宗室下至吏民金帛牛酒各有差。賜中二千石以下及天下民爵。毋收四年、五年口賦。<span class="style7">如淳曰：「漢儀注民年七歲至十四出口賦錢，人二十三。二十錢以食天子，其三錢者，武帝加口錢以補車騎馬。」</span>三年以前逋更賦未入者，皆勿收。<span class="style7">如淳曰：「更有三品，有卒更，有踐更，有過更。古者正卒無常人，皆當迭為之，一月一更，是謂卒更也。貧者欲得顧更錢者，次直者出錢顧之，月二千，是謂踐更也。天下人皆直戍邊三日，亦名為更，律所謂繇戍也。雖丞相子亦在戍邊之調。不可人人自行三日戍，又行者當自戍三日，不可往便還，因便住一歲一更。諸不行者，出錢三百入官，官以給戍者，是謂過更也。律說，卒踐更者，居也，居更縣中五月乃更也。後從尉律，卒踐更一月，休十一月也。食貨志曰：『月為更卒，已復為正，一歲屯戍，一歲力役，三十倍於古。』此漢初因秦法而行之也。後遂改易，有謫乃戍邊一歲耳。逋，未出更錢者也。」師古曰：「更音工衡反。」</span>令天下酺五日。甲戌，丞相千秋薨。<span class="style7">師古曰：「田千秋。」</span>夏四月，詔曰：「度遼將軍明友，前以羌騎校尉將羌王侯君長以下擊益州反虜，後復率擊武都反氐，今破烏桓，斬虜獲生，有功。<span class="style7">師古曰：「旣斬反虜，又獲生口也。俘取曰獲。」</span>其封明友為平陵侯。平樂監傅介子持節使，<span class="style7">師古曰：「持節而為使。」</span>誅斬樓蘭王安，歸首縣北闕，封義陽侯。」五月丁丑，孝文廟正殿火，上及羣臣皆素服。發中二千石將五校作治，六日成。<span class="style7">師古曰：「率領五校之士以作治也。校音下敎反。」</span>太常及廟令丞郎吏皆劾大不敬，會赦，太常轑陽侯德免為庶人。<span class="style7">文穎曰：「轑音料。德，江德也。轑陽在魏郡清淵。」師古曰：「會六月赦耳。史終言之。」</span>六月，赦天下。</p>
<p id="p11"><a class="gg-link" href="#p11" onclick="return changeColor(this);"></a>五年春正月，廣陵王來朝，益國萬一千戶，賜錢二千萬，黃金二百斤，劔二，安車一，乘馬二駟。<span class="style7">師古曰：「八匹也。」</span>夏，大旱。六月，發三輔及郡國惡少年吏有告劾亡者，屯遼東。<span class="style7">如淳曰：「告者，為人所告也。劾者，為人所劾也。」師古曰：「惡少年謂無賴子弟也。告劾亡者，謂被告劾而逃亡。」</span>秋，罷象郡，分屬鬱林、牂牁。冬十一月，大雷。十二月庚戌，丞相訢薨。<span class="style7">師古曰：「王訢也。訢亦欣字。」</span></p>
<p id="p12"><a class="gg-link" href="#p12" onclick="return changeColor(this);"></a>六年春正月，募郡國徒築遼東玄菟城。夏，赦天下。詔曰：「夫穀賤傷農，<span class="style7">師古曰：「糶多而錢少，是為傷也。」</span>今三輔、太常穀減賤，<span class="style7">鄭氏曰：「減音減少之減。」</span>其令以叔粟當今年賦。」<span class="style7">應劭曰：「太常掌諸陵園，皆徙天下豪富民以充實之，後悉為縣，故與三輔同賦。」</span>右將軍張安世宿衞忠謹，封富平侯。烏桓復犯塞，遣度遼將軍范明友擊之。</p>
<p id="p13"><a class="gg-link" href="#p13" onclick="return changeColor(this);"></a>元平元年春二月，詔曰：「天下以農桑為本。日者省用，罷不急官，<span class="style7">師古曰：「謂非要職者。」</span>減外繇，<span class="style7">師古曰：「繇讀曰傜。」</span>耕桑者益衆，而百姓未能家給，<span class="style7">師古曰：「給，足也。家家自給足，是為家給也。」</span>朕甚愍焉。其減口賦錢。」有司奏請減什三，上許之。甲申，晨有流星，大如月，衆星皆隨西行。夏四月癸未，帝崩于未央宮。<span class="style7">臣瓚曰：「帝年九歲即位，即位十三年，壽二十二。」師古曰：「帝年八歲即位，明年改元，改元之後凡十三年，年二十一。」</span>六月壬申，葬平陵。<span class="style7">臣瓚曰：「自崩至葬凡四十九日。平陵在長安西北七十里。」</span></p>
<p id="p14"><a class="gg-link" href="#p14" onclick="return changeColor(this);"></a>贊曰：昔周成以孺子繼統，而有管、蔡四國流言之變。<span class="style7">師古曰：「四國，謂管、蔡、商、奄也。流，放也。武王崩，成王幼弱，周公攝政，四國乃流言曰公將不利於孺子，遂致雷風之異。成王旣見金縢之冊，乃不疑周公。事見豳詩及周書大誥。」</span>孝昭幼年即位，亦有燕、盍、上官逆亂之謀。成王不疑周公，孝昭委任霍光，各因其時以成名，大矣哉！承孝武奢侈餘敝師旅之後，海內虛耗，戶口減半，<span class="style7">師古曰：「耗，損也，音火到反。減讀為減省之減。」</span>光知時務之要，輕繇薄賦，與民休息。<span class="style7">師古曰：「繇讀曰傜。」</span>至始元、元鳳之閒，匈奴和親，百姓充實。舉賢良文學，問民所疾苦，議鹽鐵而罷榷酤，尊號曰「昭」，不亦宜乎！</p>
</div>
<!-- end .main --></div>
<!-- end #main --></div>
</div>
</body></html>