<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><!--[endif]__--><!--[if IE 7]>    <html class="ie7 oldie"> <![endif]--><!--[if IE 8]>    <html class="ie8 oldie"> <![endif]--><!--[if gt IE 8]><!--><head>
<!--<![endif]-->


<meta content="width=device-width, initial-scale=1" name="viewport"/>
<title id="toc_1">二十四史-漢書-卷九十九中‧王莽傳第六十九中 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>


<!-- 
若要深入了解檔案頂端 html 標籤周圍的條件式註解:
paulirish.com/2008/conditional-stylesheets-vs-css-hacks-answer-neither/

如果您使用自訂的 Modernizr 組建 (http://www.modernizr.com/)，請執行下列動作:
* 在這裡將連結插入您的 js
* 將下列連結移至 html5shiv
* 將「no-js」類別新增至頂端的 html 標籤
* 如果您在 Modernizr 組建中包含 MQ Polyfill，也可以將連結移至 respond.min.js 
-->
<!--[if lt IE 9]>
<script src="//html5shiv.googlecode.com/svn/trunk/html5.js"></script>
<![endif]-->


</head>
<body>

<div class="gridContainer clearfix">

<div id="Main"><div class="main">
 <div class="feature">
　　<h5>漢書</h5>　　
	<span class="style9">卷九十九中 ‧ 王莽傳第六十九中</span>
<hr/>
<p>始建國元年正月朔，莽帥公侯卿士奉皇太后璽韍，<span class="style7">師古曰：「韍謂璽之組，音弗。」</span>上太皇太后，順符命，去漢號焉。</p>
<p>初，莽妻宜春侯王氏女，立為皇后。<span class="style7">師古曰：「王訢為丞相，初封宜春侯，傳爵至孫咸。莽妻，咸之女。」</span>本生四男：宇、獲、安、臨。二子前誅死，安頗荒忽，<span class="style7">師古曰：「荒音呼廣反。」</span>迺以臨為皇太子，安為新嘉辟。<span class="style7">師古曰：「辟，君也。謂之辟者，取為國君之義，音壁。」</span>封宇子六人：千為功隆公，壽為功明公，吉為功成公，宗為功崇公，世為功昭公，利為功著公。大赦天下。</p>
<p>莽乃策命孺子曰：「咨爾嬰，昔皇天右乃太祖，<span class="style7">師古曰：「右讀曰佑。佑，助也。」</span>歷世十二，享國二百一十載，歷數在于予躬。詩不云乎？『侯服于周，天命靡常。』<span class="style7">師古曰：「大雅文王之詩也。言殷之後嗣，乃為諸侯，服事周室，是天命無常也。謂微子為宋公也。」</span>封爾為定安公，永為新室賔。於戲！<span class="style7">師古曰：「於戲音曰嗚呼。」</span>敬天之休，<span class="style7">師古曰：「休，美也。」</span>往踐乃位，毋廢予命。」又曰：「其以平原、安德、漯陰、鬲、重丘，凡戶萬，<span class="style7">師古曰：「五縣也。漯音它合反。鬲音與隔同。」</span>地方百里，為定安公國。立漢祖宗之廟於其國，與周後並，行其正朔、服色。世世以事其祖宗，永以命德茂功，享歷代之祀焉。以孝平皇后為定安太后。」讀策畢，莽親執孺子手，流涕歔欷，<span class="style7">師古曰：「歔音虛。欷音許氣反。」</span>曰：「昔周公攝位，終得復子明辟，今予獨迫皇天威命，不得如意！」哀嘆良乆。中傅將孺子下殿，北面而稱臣。百僚陪位，莫不感動。</p>
<p>又按金匱，輔臣皆封拜。以太傅、左輔、驃騎將軍安陽侯王舜為太師，封安新公；大司徒就德侯平晏為太傅，就新公；少阿、羲和、京兆尹紅休侯劉歆為國師，嘉新公；廣漢梓潼哀章為國將，美新公：是為四輔，位上公。太保、後承承陽侯甄邯為大司馬，<span class="style7">師古曰：「承陽音烝陽。」</span>承新公；丕進侯王尋為大司徒，章新公；步兵將軍成都侯王邑為大司空，隆新公：是為三公。大阿、右拂、大司空、衞將軍廣陽侯甄豐為更始將軍，<span class="style7">師古曰：「拂讀曰弼。」</span>廣新公；京兆王興為衞將軍，奉新公；輕車將軍成武侯孫建為立國將軍，成新公；京兆王盛為前將軍，崇新公：是為四將。凡十一公。王興者，故城門令史。王盛者，賣餅。莽案符命求得此姓名十餘人，兩人容貌應卜相，徑從布衣登用，以視神焉。<span class="style7">師古曰：「視讀曰示。」</span>餘皆拜為郎。是日，封拜卿大夫、侍中、尚書官凡數百人。諸劉為郡守，皆徙為諫大夫。</p>
<p>改明光宮為定安館，定安太后居之。以大鴻臚府為定安公第，皆置門衞使者監領。敕阿乳母不得與語，常在四壁中，<span class="style7">孟康曰：「令定安公居四壁中，不得有所見。」</span>至於長大，不能名六畜。後莽以女孫宇子妻之。</p>
<p>莽策羣司曰：「歲星司肅，東嶽太師典致時雨，<span class="style7">應劭曰：「貌之不恭，是謂不肅。肅，敬也。厥罰常雨。常雨，水也。故申戒厥任，欲使雨澤以時也。」晉灼曰：「衆物生於東方，故戒太師也。」</span>青煒登平，考景以晷。<span class="style7">服虔曰：「煒音暉。」如淳曰：「青氣之光輝也。」晉灼曰：「言青陽之氣始升而上，以成萬物也。春秋分立表以正東西。東，日之始出也，故考景以晷屬焉。」</span>熒惑司悊，南嶽太傅典致時奧，<span class="style7">應劭曰：「視之不明，是謂不悊。悊，智也。厥罰常燠。燠，暑也。」晉灼曰：「南方，盛陽之位。太傅，師尊之稱，故戒之也。」師古曰：「奧音於六反。」</span>赤煒頌平，考聲以律。<span class="style7">晉灼曰：「頌，寬頌也。夏，假也。物假大，乃宣平也。六月陰氣之始，故為地統。地之中數六，六為律，律有形有色，色尚黃，故考聲以律屬焉。」師古曰：「頌讀曰容。」</span>太白司艾，西嶽國師典致時陽，<span class="style7">應劭曰：「言之不從，是謂不艾。艾，安也。厥罰常陽。陽，旱也。」師古曰：「艾讀曰乂。」</span>白煒象平，考量以銓。<span class="style7">應劭曰：「量，斗斛也。銓，權衡也。」晉灼曰：「象，形也，萬物無不成形於西方，大小輕重皆可知，故稱量屬焉。」</span>辰星司謀，北嶽國將典致時寒，<span class="style7">應劭曰：「聽之不聦，是謂不謀。謀，圖也。厥罰常寒。」晉灼曰：「北，伏也。陽氣伏於下，陰主殺，故戒國將。」</span>玄煒和平，考星以漏。<span class="style7">應劭曰：「推五星行度以漏刻也。」晉灼曰：「和，合也。萬物皆合藏於北方，水又主平，故曰和平。歷度起於斗分，日月紀於攝提，攝提值斗杓所指以建時節，故考星屬焉。」</span>月刑元股左，司馬典致武應，考方法矩，<span class="style7">張晏曰：「月為刑，司馬主武，又典天，故使主威刑也。」</span>主司天文，欽若昊天，敬授民時，力來農事，以豐年穀。<span class="style7">師古曰：「欽，敬也。若，順也。力來，勸勉之也。來音郎代反。」</span>日德元厷右，司徒典致文瑞，考圜合規，<span class="style7">張晏曰：「日為陽位。」晉灼曰：「肱圜也。五敎在寬，則和氣感物，四靈見象，故文瑞屬焉。」師古曰：「厷，古肱字。」</span>主司人道，五敎是輔，帥民承上，宣美風俗，五品乃訓。<span class="style7">師古曰：「五敎，謂父義、母慈、兄友、弟恭、子孝也。五品即五常，謂仁、義、禮、智、信。」</span>斗平元心中，司空典致物圖，考度以繩，<span class="style7">張晏曰：「斗，北斗也，主齊七政。司空主水土，土為中，故責之。」孟康曰：「易『河出圖，洛出書』，司空主水土，責以其物也。」晉灼曰：「中央為四季土。土者信，信者直，故為繩。」</span>主司地里，平治水土，掌名山川，衆殖鳥獸，蕃茂草木。」各策命以其職，如典誥之文。</p>
<p>置大司馬司允，<span class="style7">師古曰：「允，信也。」</span>大司徒司直，大司空司若，<span class="style7">師古曰：「若，順也。」</span>位皆孤卿。更名大司農曰羲和，後更為納言，大理曰作士，太常曰秩宗，大鴻臚曰典樂，少府曰共工，<span class="style7">師古曰：「共音曰龔。」</span>水衡都尉曰予虞，與三公司卿凡九卿，分屬三公。每一卿置大夫三人，一大夫置元士三人，凡二十七大夫，八十一元士，分主中都官諸職。更名光祿勳曰司中，太僕曰太御，衞尉曰大衞，執金吾曰奮武，中尉曰軍正，又置大贅官，<span class="style7">師古曰：「贅，聚也，言財物所聚也，音之銳反。」</span>主乘輿服御物，後又典兵秩，位皆上卿，號曰六監。改郡太守曰大尹，都尉曰大尉，縣令長曰宰，御史曰執法，公車司馬曰王路四門，長樂宮曰常樂室，未央宮曰壽成室，前殿曰王路堂，<span class="style7">服虔曰：「如言路寢也。」</span>長安曰常安。更名秩百石曰庶士，三百石曰下士，四百石曰中士，五百石曰命士，六百石曰元士，千石曰下大夫，比二千石曰中大夫，二千石曰上大夫，中二千石曰卿。車服黻冕，<span class="style7">師古曰：「此黻謂衣裳之黻。」</span>各有差品。又置司恭、司徒、司明、司聦、司中大夫及誦詩工、徹膳宰，以司過。策曰：「予聞上聖欲昭厥德，罔不慎修厥身，用綏于遠，是用建爾司于五事。毋隱尤，毋將虛，<span class="style7">師古曰：「尤，過也。將，助也。虛謂虛美也。言勿隱吾過，而助為虛美。」</span>好惡不愆，<span class="style7">師古曰：「愆，違也。」</span>立于厥中。於戲，勗哉！」<span class="style7">師古曰：「於戲讀曰嗚呼。勗，勉也。」</span>令王路設進善之旌，非謗之木，<span class="style7">師古曰：「非音曰誹。」</span>敢諫之鼓。諫大夫四人常坐王路門受言事者。</p>
<p>封王氏齊縗之屬為侯，大功為伯，小功為子，緦麻為男，其女皆為任。<span class="style7">師古曰：「任，充也。男服之義，男亦任也，音壬。」</span>男以「睦」、女以「隆」為號焉，<span class="style7">師古曰：「睦、隆，皆其受封邑之號，取嘉名也。」</span>皆授印韍。<span class="style7">師古曰：「韍亦印之組。次下並同。」</span>令諸侯立大夫人、夫人、世子，亦受印韍。</p>
<p>又曰：「天無二日，土無二王，百王不易之道也。漢氏諸侯或稱王，至于四夷亦如之，違於古典，繆於一統。其定諸侯王之號皆稱公，及四夷僭號稱王者皆更為侯。」</p>
<p>又曰：「帝王之道，相因而通；盛德之祚，百世享祀。予惟黃帝、帝少昊、帝顓頊、帝嚳、帝堯、帝舜、帝夏禹、臯陶、伊尹咸有聖德，假于皇天，<span class="style7">師古曰：「假，至也，升也，音工雅反。」</span>功烈巍巍，光施于遠。予甚嘉之，營求其後，將祚厥祀。」惟王氏，虞帝之後也，出自帝嚳；劉氏，堯之後也，出自顓頊。於是封姚恂為初睦侯，奉黃帝後；<span class="style7">服虔曰：「姚，舜姓，故封為黃帝後。」</span>梁護為脩遠伯，奉少昊後；<span class="style7">服虔曰：「以為伯益之後，故封之。」</span>皇孫功隆公千，奉帝嚳後；劉歆為祁烈伯，奉顓頊後；國師劉歆子疊為伊休侯，奉堯後；<span class="style7">師古曰：「上言紅休侯劉歆為國師嘉新公，今此云劉歆為祁烈伯，又言國師劉歆子為伊休侯，是則祁烈伯自別一劉歆，非國師也。」</span>媯昌為始睦侯，奉虞帝後；山遵為裦謀子，奉臯陶後；伊玄為裦衡子，奉伊尹後。漢後定安公劉嬰，位為賔。周後衞公姬黨，更封為章平公，亦為賔。殷後宋公孔弘，運轉次移，更封為章昭侯，位為恪。<span class="style7">師古曰：「恪，敬也。言待之加敬，亦如賔也。周以舜後并杞、宋為三恪也。」</span>夏後遼西姒豐，封為章功侯，亦為恪。<span class="style7">服虔曰：「姒，夏姓。」</span>四代古宗，宗祀于明堂，以配皇始祖考虞帝。周公後裦魯子姬就，宣尼公後裦成子孔鈞，已前定焉。</p>
<p>莽又曰：「予前在攝時，建郊宮，定祧廟，立社稷，<span class="style7">師古曰：「遠祖曰祧，音吐堯反。」</span>神祇報況，<span class="style7">師古曰：「況，賜也。」</span>或光自上復于下，<span class="style7">師古曰：「復音扶目反。」</span>流為烏，或黃氣熏烝，昭燿章明，以著黃、虞之烈焉。<span class="style7">師古曰：「烈，餘業也。自云承黃、虞之後。」</span>自黃帝至于濟南伯王，而祖世氏姓有五矣。<span class="style7">師古曰：「濟南伯王，莽之高祖。」</span>黃帝二十五子，分賜厥姓十有二氏。虞帝之先，受姓曰姚，其在陶唐曰媯，在周曰陳，在齊曰田，在濟南曰王。予伏念皇初祖考黃帝，皇始祖考虞帝，以宗祀于明堂，宜序於祖宗之親廟。其立祖廟五，親廟四，后夫人皆配食。郊祀黃帝以配天，黃后以配地。<span class="style7">孟康曰：「黃帝之后也。」</span>以新都侯東弟為大禖，歲時以祀。<span class="style7">師古曰：「禖，祀也。立此大祠，常以歲時祀其先也。」</span>家之所尚，種祀天下。<span class="style7">師古曰：「言國已立大禖祠先祖矣，其衆庶之家所尚者，各令傳祀勿絕，普天之下同其法。」</span>姚、媯、陳、田、王氏凡五姓者，皆黃、虞苗裔，予之同族也。書不云乎？『惇序九族。』<span class="style7">師古曰：「虞書咎繇謨之辭也。惇，厚也。」</span>其令天下上此五姓名籍于秩宗，皆以為宗室。世世復，無有所與。<span class="style7">師古曰：「復音方目反。與讀曰預。」</span>其元城王氏，勿令相嫁娶，<span class="style7">師古曰：「元城王氏不得與四姓昬娶，以其同祖也。餘它王氏，則不禁焉。」</span>以別族理親焉。」封陳崇為統睦侯，奉胡王後；<span class="style7">孟康曰：「追王陳胡公。」</span>田豐為世睦侯，奉敬王後。<span class="style7">孟康曰：「追王陳敬仲。」</span></p>
<p>天下牧守皆以前有翟義、趙明等領州郡，懷忠孝，封牧為男，守為附城。又封舊恩戴崇、金涉、箕閎、楊並等子皆為男。</p>
<p>遣騎都尉嚻等<span class="style7">師古曰：「嚻音許驕反。」</span>分治黃帝園位於上都橋畤，<span class="style7">師古曰：「橋山之上，故曰橋畤也。」</span>虞帝於零陵九疑，胡王於淮陽陳，敬王於齊臨淄，愍王於城陽莒，<span class="style7">服虔曰：「齊愍王。」</span>伯王於濟南東平陵，孺王於魏郡元城，<span class="style7">師古曰：「莽之高祖名遂字伯紀，曾祖名賀字翁孺，故謂之伯王、孺王。」</span>使者四時致祠。其廟當作者，以天下初定，且祫祭於明堂太廟。</p>
<p>以漢高廟為文祖廟。<span class="style7">師古曰：「欲法舜受終於文祖。」</span>莽曰：「予之皇始祖考虞帝受嬗于唐，<span class="style7">師古曰：「嬗，古禪字。」</span>漢氏初祖唐帝，世有傳國之象，<span class="style7">師古曰：「堯傳舜，漢傳莽，自以舜後，故言有傳國之象。」</span>予復親受金策於漢高皇帝之靈。惟思裦厚前代，何有忘時？漢氏祖宗有七，<span class="style7">蘇林曰：「漢本祀祖宗有四，莽以元帝、成帝、平帝為宗，故有七。」</span>以禮立廟于定安國。其園寢廟在京師者，勿罷，祠薦如故。予以秋九月親入漢氏高、元、成、平之廟。諸劉更屬籍京兆大尹，勿解其復，<span class="style7">師古曰：「復音方目反。」</span>各終厥身，州牧數存問，勿令有侵冤。」</p>
<p>又曰：「予前在大麓，至于攝假，<span class="style7">師古曰：「大麓者，謂為大司馬、宰衡時，妄引『舜納于大麓，烈風雷雨不迷』也。攝假，謂初為攝皇帝，又為假皇帝。」</span>深惟漢氏三七之阸，赤德氣盡，思索廣求，<span class="style7">師古曰：「索亦求也，音山客反。」</span>所以輔劉延期之術，靡所不用。以故作金刀之利，幾以濟之。<span class="style7">師古曰：「幾讀曰兾。」</span>然自孔子作春秋以為後王法，至于哀之十四而一代畢，協之於今，亦哀之十四也。<span class="style7">張晏曰：「漢哀帝即位六年，平帝五年，居攝三年，凡十四年。」</span>赤世計盡，終不可強濟。皇天明威，黃德當興，隆顯大命，屬予以天下。<span class="style7">師古曰：「屬音之欲反。」</span>今百姓咸言皇天革漢而立新，<span class="style7">師古曰：「革，改也。」</span>廢劉而興王。夫『劉』之為字『卯、金、刀』也，正月剛卯，金刀之利，皆不得行。<span class="style7">服虔曰：「剛卯，以正月卯日作佩之，長三寸，廣一寸，四方，或用玉，或用金，或用桃，著革帶佩之。今有玉在者，銘其一面曰『正月剛卯』。金刀，莽所鑄之錢也。」晉灼曰：「剛卯長一寸，廣五分，四方。當中央從穿作孔，以采絲䇯其底，如冠纓頭蕤。刻其上面，作兩行書，文曰『正月剛卯旣央，靈殳四方，赤青白黃，四色是當。帝令祝融，以敎夔、龍，庶疫剛癉，莫我敢當。』其一銘曰『疾日嚴卯，帝令夔化，順爾固伏，化茲靈殳。旣正旣直，旣觚旣方，庶疫剛癉，莫我敢當。』」師古曰：「今往往有土中得玉剛卯者，案大小及文，服說是也。莽以劉字上有卯，下有金，旁又有刀，故禁剛卯及金刀也。」</span>博謀卿士，僉曰天人同應，昭然著明。其去剛卯莫以為佩，除刀錢勿以為利，承順天心，快百姓意。」乃更作小錢，徑六分，重一銖，文曰「小錢直一」，與前「大錢五十」者為二品，並行。欲防民盜鑄，乃禁不得挾銅炭。</p>
<p>四月，徐鄉侯劉快結黨數千人起兵於其國。<span class="style7">師古曰：「快，膠東恭王子也。而王子侯表作炔，字從火，與此不同，疑表誤。」</span>快兄殷，故漢膠東王，時改為扶崇公。快舉兵攻即墨，殷閉城門，自繫獄。吏民距快，快敗走，至長廣死。莽曰：「昔予之祖濟南愍王困於燕寇，自齊臨淄出保于莒。宗人田單廣設竒謀，獲殺燕將，復定齊國。今即墨士大夫復同心殄滅反虜，予甚嘉其忠者，憐其無辜。其赦殷等，非快之妻子它親屬當坐者皆勿治。弔問死傷，賜亡者葬錢，人五萬。殷知大命，深疾惡快，以故輒伏厥辜。其滿殷國戶萬，地方百里。」又封符命臣十餘人。</p>
<p>莽曰：「古者，設廬井八家，一夫一婦田百畝，什一而稅，則國給民富而頌聲作。<span class="style7">師古曰：「給，足也。」</span>此唐虞之道，三代所遵行也。秦為無道，厚賦稅以自供奉，罷民力以極欲，<span class="style7">師古曰：「罷讀曰疲。」</span>壞聖制，廢井田，是以兼并起，貪鄙生，強者規田以千數，弱者曾無立錐之居。又置奴婢之市，與牛馬同蘭，<span class="style7">師古曰：「蘭謂遮蘭之，若牛馬蘭圈也。」</span>制於民臣，顓斷其命。姦虐之人因緣為利，至略賣人妻子，逆天心，誖人倫，<span class="style7">師古曰：「誖，亂也。誖音布內反。」</span>繆於『天地之性人為貴』之義。<span class="style7">師古曰：「孝經稱孔子曰『天地之性人為貴』，故引之。性，生也。」</span>書曰『予則奴戮女』，<span class="style7">師古曰：「夏書甘誓之辭也。奴戮，戮之以為奴也。說書者以為帑，子也，戮及妻子。此說非也。泰誓云『囚奴正士』，豈及子之謂乎？女讀曰汝。」</span>唯不用命者，然後被此辜矣。漢氏減輕田租，三十而稅一，常有更賦，罷𤸇咸出，<span class="style7">師古曰：「更音工衡反。罷音疲。𤸇音隆。」</span>而豪民侵陵，分田劫假。厥名三十稅一，實什稅五也。<span class="style7">師古曰：「解並在食貨志。」</span>父子夫婦終年耕芸，<span class="style7">師古曰：「芸字與耘同。」</span>所得不足以自存。故富者犬馬餘菽粟，驕而為邪；貧者不厭糟糠，窮而為姦。<span class="style7">師古曰：「厭，飽也。」</span>俱陷于辜，刑用不錯。<span class="style7">師古曰：「錯，置也，音千故反。」</span>予前在大麓，始令天下公田口井，<span class="style7">師古曰：「計口而為井田。」</span>時則有嘉禾之祥，遭反虜逆賊且止。今更名天下田曰『王田』，奴婢曰『私屬』，皆不得賣買。其男口不盈八，而田過一井者，分餘田予九族鄰里鄉黨。故無田，今當受田者，如制度。敢有非井田聖制，無法惑衆者，投諸四裔，以禦魑魅，<span class="style7">師古曰：「魑，山神也。魅，老物精也。魑音螭。魅音媚。」</span>如皇始祖考虞帝故事。」</p>
<p>是時百姓便安漢五銖錢，以莽錢大小兩行難知，又數變改不信，皆私以五銖錢市買。訛言大錢當罷，莫肯挾。莽患之，復下書：「諸挾五銖錢，言大錢當罷者，比非井田制，投四裔。」於是農商失業，食貨俱廢，民人至涕泣於市道。及坐賣買田宅奴婢，鑄錢，自諸侯卿大夫至于庶民，抵罪者不可勝數。</p>
<p>秋，遣五威將王竒等十二人班符命四十二篇於天下。德祥五事，符命二十五，福應十二，凡四十二篇。其德祥言文、宣之世黃龍見于成紀、新都，高祖考王伯墓門梓柱生枝葉之屬。符命言井石、金匱之屬。福應言雌雞化為雄之屬。其文爾雅依託，皆為作說，<span class="style7">師古曰：「爾雅，近正也。謂近於正經，依古義而為之說。」</span>大歸言莽當代漢有天下云。緫而說之曰：「帝王受命，必有德祥之符瑞，協成五命，申以福應，<span class="style7">師古曰：「五命，謂五行之次，相承以受命也。申，重也。」</span>然後能立巍巍之功，傳于子孫，永享無窮之祚。故新室之興也，德祥發於漢三七九世之後。<span class="style7">蘇林曰：「二百一十歲，九天子也。」</span>肈命於新都，受瑞於黃支，<span class="style7">孟康曰：「獻生犀。」</span>開王於武功，定命於子同，<span class="style7">孟康曰：「梓潼縣也，莽改也。」</span>成命於巴宕，<span class="style7">晉灼曰：「巴郡宕渠縣也。」</span>申福於十二應，天所以保祐新室者深矣，固矣！武功丹石出於漢氏平帝末年，火德銷盡，土德當代，皇天眷然，去漢與新，以丹石始命於皇帝。皇帝謙讓，以攝居之，未當天意，故其秋七月，天重以三能文馬。<span class="style7">服虔曰：「三台星也。」晉灼曰：「許慎說，文馬縞身金精，周成王時犬戎獻之。」師古曰：「能音台。」</span>皇帝復謙讓，未即位，故三以鐵契，四以石龜，五以虞符，六以文圭，七以玄印，八以茂陵石書，九以玄龍石，十以神井，十一以大神石，十二以銅符帛圖。申命之瑞，濅以顯著，<span class="style7">師古曰：「濅，漸也。」</span>至于十二，以昭告新皇帝。皇帝深惟上天之威不可不畏，故去攝號，猶尚稱假，改元為初始，欲以承塞天命，克厭上帝之心。<span class="style7">師古曰：「塞，當也。厭，滿也。」</span>然非皇天所以鄭重降符命之意。<span class="style7">師古曰：「鄭重猶言頻煩也。重音直用反。」</span>故是日天復決其以勉書。<span class="style7">孟康曰：「哀章所作策書也。言數有瑞應，莽自謙居攝，天復決其疑，勸勉令為真也。」晉灼曰：「勉字當為龜。是日自復有龜書及天下金匱圖策事也。」師古曰：「孟說是。」</span>又侍郎王盱見人衣白布單衣，赤繢方領，<span class="style7">師古曰：「繢者，會五采也。以布為單衣，以赤加繢為其方領也。盱音許于反。繢音胡內反。」</span>冠小冠，立于王路殿前，謂盱曰：『今日天同色，以天下人民屬皇帝。』<span class="style7">師古曰：「同色者，言五方天神共齊其謀，同其顏色也。字或作包，包者，言天緫包括天下人衆，而與莽也。其義兩通。屬，委也，音之欲反。」</span>盱怪之，行十餘步，人忽不見。至丙寅暮，漢氏高廟有金匱圖策：『高帝承天命，以國傳新皇帝。』明旦，宗伯忠孝侯劉宏以聞，乃召公卿議，未決，而大神石人談曰：『趣新皇帝之高廟受命，毋留！』<span class="style7">師古曰：「趣讀曰促。」</span>於是新皇帝立登車，之漢氏高廟受命。受命之日，丁卯也。丁，火，漢氏之德也。卯，劉姓所以為字也。明漢劉火德盡，而傳於新室也。皇帝謙謙，旣備固讓，十二符應迫著，<span class="style7">師古曰：「迫，促也。著，明也。」</span>命不可辭，懼然祗畏，葦然閔漢氏之終不可濟，<span class="style7">師古曰：「懼音瞿。瞿然，自失之意也。葦然，變動之貌也。瞿音居具反。」</span>斖斖在左右之不得從意，<span class="style7">師古曰：「斖斖，自勉之意。左右，助也。言欲助漢室而迫天命，不得從其本意也。左右音曰佐佑也。」</span>為之三夜不御寢，三日不御食，延問公侯卿大夫，僉曰：『宜奉如上天威命。』於是乃改元定號，海內更始。新室旣定，神祇懽喜，申以福應，吉瑞累仍。<span class="style7">師古曰：「申，重也。仍，頻也。」</span>詩曰：『宜民宜人，受祿于天；保右命之，自天申之。』<span class="style7">師古曰：「大雅假樂之詩也。言有功德宜於衆人者，則受天之福祿。天乃保安而佑助之，命以邦國也。申謂重其意也。右讀曰佑。」</span>此之謂也。」五威將奉符命，齎印綬，王侯以下及吏官名更者，<span class="style7">師古曰：「更，改也。」</span>外及匈奴、西域，徼外蠻夷，皆即授新室印綬，因收故漢印綬。賜吏爵人二級，民爵人一級，女子百戶羊酒，蠻夷幣帛各有差。大赦天下。</p>
<p>五威將乘乾文車，<span class="style7">鄭氏曰：「畫天文象於車也。」</span>駕坤六馬，<span class="style7">鄭氏曰：「坤為牝馬。六，地數。」</span>背負鷩鳥之毛，服飾甚偉。<span class="style7">師古曰：「鷩鳥，雉屬，即鵔鸃也。今俗呼之山雞，非也。鷩音鼈。」</span>每一將各置左右前後中帥，凡五帥。衣冠車服駕馬，各如其方面色數。<span class="style7">師古曰：「色者，東方青，南方赤也。數者，若木數三，火數二之類也。」</span>將持節，稱太一之使；帥持幢，稱五帝之使。莽命曰：「普天之下，迄于四表，<span class="style7">師古曰：「迄亦至也。」</span>靡所不至。」其東出者，至玄菟、樂浪、高句驪、夫餘；<span class="style7">師古曰：「夫餘，亦東北夷也。樂音洛。浪音郎。夫音扶。」</span>南出者，隃徼外，歷益州，<span class="style7">師古曰：「隃字與踰同。」</span>貶句町王為侯；西出者，至西域，盡改其王為侯；北出者，至匈奴庭，授單于印，改漢印文，去「璽」曰「章」。單于欲求故印，陳饒椎破之，語在匈奴傳。單于大怒，而句町、西域後卒以此皆畔。饒還，拜為大將軍，封威德子。</p>
<p>冬，靁，<span class="style7">師古曰：「古雷字。」</span>桐華。</p>
<p>置五威司命，中城四關將軍。司命司上公以下，中城主十二城門。策命統睦侯陳崇曰：「咨爾崇。夫不用命者，亂之原也；大姦猾者，賊之本也；鑄偽金錢者，妨寶貨之道也；驕奢踰制者，兇害之端也；漏泄省中及尚書事者，『機事不密則害成』也；<span class="style7">師古曰：「易上繫之辭曰『君不密則失臣，臣不密則失身，機事不密則害成』，故引之。」</span>拜爵王庭，謝恩私門者，祿去公室，政從亡矣：凡此六條，國之綱紀。是用建爾作司命，『柔亦不茹，剛亦不吐，不侮鰥寡，不畏強圉』，<span class="style7">師古曰：「引詩大雅美仲山甫之辭，其義並解於上。」</span>帝命帥繇，統睦于朝。」<span class="style7">師古曰：「帥，循也。繇讀與由同。」</span>命說符侯崔發曰：「『重門擊𣔳，以待暴客。』<span class="style7">師古曰：「易下繫之辭也。擊𣔳，謂擊木以守夜也。暴客，謂姦暴之人來為寇害者也。𣔳音他各反。」</span>女作五威中城將軍，<span class="style7">師古曰：「女讀曰汝。其下並同。」</span>中德旣成，天下說符。」<span class="style7">師古曰：「說音悅。」</span>命明威侯王級曰：「繞霤之固，南當荊楚。<span class="style7">服虔曰：「隘險之道。」師古曰：「謂之繞霤者，言四面塞阸，其道屈曲，谿谷之水，回繞而霤也。其處即今商州界七盤十二繞是也。霤音力救反。」</span>女作五威前關將軍，振武奮衞，明威于前。」命尉睦侯王嘉曰：「羊頭之阸，北當趙燕。<span class="style7">師古曰：「羊頭，山名，在上黨壺關縣。」</span>女作五威後關將軍，壼口捶扼，尉睦于後。」<span class="style7">師古曰：「壺口亦山名也。捶扼，謂據險阸而捶擊也。捶音之橤反。」</span>命堂威侯王竒曰：「肴黽之險，東當鄭衛。<span class="style7">師古曰：「肴，肴山也。黽，黽池也。皆在陝縣之東。黽音莫善反。」</span>女作五威左關將軍，函谷批難，掌威于左。」<span class="style7">師古曰：「批謂糾閉之也。函谷故關，今在桃林縣界。批音步結反。」</span>命懷羌子王福曰：「汧隴之阻，西當戎狄。<span class="style7">師古曰：「汧，扶風汧縣，有吳山、汧水之阻。隴謂隴阺也。汧隴相連。汧音苦堅反。阺音丁禮反。」</span>女作五威右關將軍，成固據守，懷羌于右。」</p>
<p>又遣諫大夫五十人分鑄錢於郡國。</p>
<p>是歲長安狂女子碧呼道中曰：<span class="style7">師古曰：「碧者，女子名也。呼，叫也，音火故反。」</span>「高皇帝大怒，趣歸我國。<span class="style7">師古曰：「趣讀曰促。」</span>不者，九月必殺汝！」莽收捕殺之。治者掌寇大夫陳成自免去官。<span class="style7">師古曰：「狂妄之人，職在掌寇，故云治者。」</span>真定劉都等謀舉兵，發覺，皆誅。真定、常山大雨雹。<span class="style7">師古曰：「雨音于具反。」</span></p>
<p>二年二月，赦天下。</p>
<p>五威將帥七十二人還奏事，漢諸侯王為公者，悉上璽綬為民，無違命者。封將為子，帥為男。</p>
<p>初設六筦之令。<span class="style7">師古曰：「筦亦管字也。管，主也。」</span>命縣官酤酒，賣鹽鐵器，鑄錢，諸采取名山大澤衆物者稅之。又令市官収賤賣貴，賒貸予民，収息百月三。<span class="style7">如淳曰：「出百錢與民用，月收其息三錢也。」師古曰：「貸音吐戴反。」</span>犧和置酒士，郡一人，乘傳督酒利。<span class="style7">師古曰：「督，視察之。傳音張戀反。」</span>禁民不得挾弩鎧，徙西海。</p>
<p>匈奴單于求故璽，莽不與，遂寇邊郡，殺略吏民。</p>
<p>十一月，立國將軍建奏：「西域將欽上言，<span class="style7">師古曰：「但欽也。」</span>九月辛巳，戊己校尉史陳良、終帶共賊殺校尉刁護，<span class="style7">師古曰：「刁音貂。」</span>劫略吏士，自稱廢漢大將軍，亡入匈奴。又今月癸酉，不知何一男子遮臣建車前，自稱『漢氏劉子輿，成帝下妻子也。<span class="style7">師古曰：「下妻猶言小妻。」</span>劉氏當復，<span class="style7">師古曰：「復音扶福反。」</span>趣空宮。』<span class="style7">師古曰：「趣讀曰促。」</span>収繫男子，即常安姓武字仲。皆逆天違命，大逆無道。請論仲及陳良等親屬當坐著。奏可。漢氏高皇帝比箸戒云，罷吏卒，為賔食，<span class="style7">師古曰：「比，頻也。言高帝頻戒云，勿使吏卒守漢廟，欲為寄食之賔於王氏廟中。」</span>誠欲承天心，全子孫也。其宗廟不當在常安城中，及諸劉為諸侯者當與漢俱廢。陛下至仁，乆未定。前故安衆侯劉崇、徐鄉侯劉快、<span class="style7">師古曰：「並解於上。」</span>陵鄉侯劉曾、<span class="style7">師古曰：「楚思王子。」</span>扶恩侯劉貴等<span class="style7">師古曰：「不知誰子孫。」</span>更聚衆謀反。<span class="style7">師古曰：「更音工衡反。」</span>今狂狡之虜或妄自稱亡漢將軍，或稱成帝子子輿，至犯夷滅，連未止者，此聖恩不蚤絕其萌牙故也。臣愚以為漢高皇帝為新室賔，享食明堂。成帝，異姓之兄弟，平帝，壻也，皆不宜復入其廟。元帝與皇太后為體，<span class="style7">師古曰：「夫婦一體也。」</span>聖恩所隆，禮亦宜之。臣請漢氏諸廟在京師者皆罷。諸劉為諸侯者，以戶多少就五等之差；其為吏者皆罷，待除於家。<span class="style7">師古曰：「罷黜其職，各使退歸，而言在家待遷除。」</span>上當天心，稱高皇帝神靈，<span class="style7">師古曰：「稱音尺孕反。」</span>塞狂狡之萌。」莽曰：「可。嘉新公國師以符命為予四輔，明德侯劉龔、率禮侯劉嘉等凡三十二人皆知天命，或獻天符，或貢昌言，<span class="style7">師古曰：「昌，當也。」</span>或捕告反虜，厥功茂焉。諸劉與三十二人同宗共祖者勿罷，賜姓曰王。」唯國師以女配莽子，故不賜姓。改定安太后號曰黃皇室主，絕之於漢也。</p>
<p>冬十二月，雷。</p>
<p>更名匈奴單于曰降奴服于。莽曰：「降奴服于知<span class="style7">師古曰：「知者，莽改單于之名也，本名囊知牙斯。」</span>威侮五行，<span class="style7">師古曰：「引夏書甘誓之文。」</span>背畔四條，<span class="style7">師古曰：「四條，莽所與作制者，事在匈奴傳。」</span>侵犯西域，廷及邊垂，為元元害，辠當夷滅。命遣立國將軍孫建等凡十二將，十道並出，共行皇天之威，<span class="style7">師古曰：「共讀曰恭。」</span>罰于知之身。惟知先祖故呼韓邪單于稽侯狦累世忠孝，<span class="style7">師古曰：「狦音刪，又音先安反。」</span>保塞守徼，不忍以一知之罪，滅稽侯狦之世。今分匈奴國土人民以為十五，立稽侯狦子孫十五人為單于。遣中郎將藺苞、戴級馳之塞下，召拜當為單于者。諸匈奴人當坐虜知之法者，皆赦除之。」遣五威將軍苗訢、虎賁將軍王況出五原，厭難將軍陳欽、震狄將軍王巡出雲中，<span class="style7">師古曰：「厭音一涉反。」</span>振武將軍王嘉、平狄將軍王萌出代郡，相威將軍李棽、鎮遠將軍李翁出西河，<span class="style7">師古曰：「棽音所林反。」</span>誅貉將軍陽俊、討穢將軍嚴尤出漁陽，奮武將軍王駿、定胡將軍王晏出張掖，及褊裨以下百八十人。募天下囚徒、丁男、甲卒三十萬人，轉衆郡委輸五大夫衣裘、兵器、糧食，長吏送自負海江淮至北邊，使者馳傳督趣，<span class="style7">師古曰：「傳音張戀反。趣音促。」</span>以軍興法從事，天下騷動。先至者屯邊郡，須畢具乃同時出。</p>
<p>莽以錢幣訖不行，<span class="style7">師古曰：「訖，竟也。」</span>復下書曰：「民以食為命，以貨為資，是以八政以食為首。寶貨皆重則小用不給，皆輕則僦載煩費，<span class="style7">師古曰：「僦，送也，一曰賃也，音子就反。」</span>輕重大小各有差品，則用便而民樂。」於是造寶貨五品，語在食貨志。百姓不從，但行小大錢二品而已。盜鑄錢者不可禁，迺重其法，一家鑄錢，五家坐之，沒入為奴婢。吏民出入持布錢以副符傳，<span class="style7">師古曰：「舊法，行者持符傳，即不稽留。今更令持布錢，與符相副，乃得過也。傳音張戀反。其下亦同。」</span>不持者，厨傳勿舍，關津苛留。<span class="style7">師古曰：「厨，行道飲食處。傳，置驛之舍也。苛，問也，音何。」</span>公卿皆持以入宮殿門，欲以重而行之。</p>
<p>是時爭為符命封侯，其不為者相戲曰：「獨無天帝除書乎？」司令陳崇白莽曰：「此開姦臣作福之路而亂天命，宜絕其原。」莽亦厭之，遂使尚書大夫趙並驗治，非五威將率所班，皆下獄。</p>
<p>初，甄豐、劉歆、王舜為莽腹心，倡導在位，<span class="style7">師古曰：「倡音赤上反。」</span>襃揚功德；「安漢」、「宰衡」之號及封莽母、兩子、兄子，皆豐等所共謀，而豐、舜、歆亦受其賜，並富貴矣，非復欲令莽居攝也。居攝之萌，出於泉陵侯劉慶、前煇光謝嚻、長安令田終術。莽羽翼已成，意欲稱攝。豐等承順其意，莽輒復封舜、歆兩子及豐孫。豐等爵位已盛，心意旣滿，又實畏漢宗室、天下豪桀。而疏遠欲進者，並作符命，莽遂據以即真，舜、歆內懼而已。豐素剛強，莽覺其不說，<span class="style7">師古曰：「說讀曰悅。」</span>故徙大阿、右拂、大司空豐，<span class="style7">師古曰：「拂讀曰弼。」</span>託符命文，為更始將軍，與賣餅兒王盛同列。豐父子默默。時子尋為侍中京兆大尹茂德侯，即作符命，言新室當分陝，立二伯，<span class="style7">師古曰：「分陝者，欲依周公、召公故事，自陝以東周公主之，自陝以西召公主之。陝即今陝州，是其地也。伯，長也。陝音式冉反。」</span>以豐為右伯，太傅平晏為左伯，如周召故事。莽即從之，拜豐為右伯。當述職西出，未行，尋復作符命，言故漢氏平帝后黃皇室主為尋之妻。莽以詐立，心疑大臣怨謗，欲震威以懼下，因是發怒曰：「黃皇室主天下母，此何謂也！」収捕尋。尋亡，豐自殺。尋隨方士入華山，歲餘捕得，辭連國師公歆子侍中東通靈將、五司大夫隆威侯棻，棻弟右曹長水校尉伐虜侯泳，大司空邑弟左關將軍堂威侯竒，及歆門人侍中騎都尉丁隆等，牽引公卿黨親列侯以下，死者數百人。尋手理有「天子」字，莽解其臂入視之，曰：「此一大子也，或曰一六子也。六者，戮也。明尋父子當戮死也。」迺流棻于幽州，放尋于三危，殛隆于羽山，<span class="style7">師古曰：「效舜之罰共工等也。殛，誅也，音居力反。」</span>皆驛車載其屍傳致云。</p>
<p>莽為人侈口蹶顄，<span class="style7">師古曰：「侈，大也。蹶，短也。顄，頤也。蹶音其月反。顄音胡感反。」</span>露眼赤精，大聲而嘶。<span class="style7">師古曰：「嘶，聲破也，音先奚反。」</span>長七尺五寸，好厚履高冠，以氂裝衣，<span class="style7">師古曰：「毛之強曲者曰氂，以裝褚衣中，令其張起也。氂音力之反，字或作漦，音義同。」</span>反膺高視，瞰臨左右。<span class="style7">師古曰：「瞰謂遠視也，音口濫反。」</span>是時有用方技待詔黃門者，或問以莽形貌，待詔曰：「莽所謂鴟目虎吻豺狼之聲者也，故能食人，亦當為人所食。」問者告之，莽誅滅待詔，而封告者。後常翳雲母屏面，<span class="style7">師古曰：「屏面即便面，蓋扇之類也。解在張敞傳。」</span>非親近莫得見也。</p>
<p>是歲，以初睦侯姚恂為寧始將軍。</p>
<p>三年，莽曰：「百官改更，職事分移，律令儀法，未及悉定，且因漢律令儀法以從事。令公卿大夫諸侯二千石舉吏民有德行通政事能言語明文學者各一人，詣王路四門。」</p>
<p>遣尚書大夫趙並使勞北邊，還言五原北假膏壤殖穀，<span class="style7">師古曰：「北假，地名也。膏壤，言其土肥美也。殖，生也。」</span>異時常置田官。乃以並為田禾將軍，發戍卒屯田北假，以助軍糧。</p>
<p>是時諸將在邊，須大衆集，<span class="style7">師古曰：「須，待也。」</span>吏士放縱，而內郡愁於徵發，民棄城郭流亡為盜賊，并州、平州尤甚。莽令七公六卿號皆兼稱將軍，遣著武將軍逯並等填名都，<span class="style7">師古曰：「逯音錄。填音竹刃反。此下亦同。」</span>中郎將、繡衣執法各五十五人，分填緣邊大郡，督大姦猾擅弄兵者，皆便為姦於外，撓亂州郡，<span class="style7">師古曰：「撓音火高反。其字從手。」</span>貨賂為市，侵漁百姓。莽下書曰：「虜知罪當夷滅，故遣猛將分十二部，將同時出，一舉而決絕之矣。內置司命軍正，外設軍監十有二人，誠欲以司不奉命，令軍人咸正也。今則不然，各為權埶，恐猲良民，<span class="style7">師古曰：「猲，以威力脅之也，音呼葛反。」</span>妄封人頸，得錢者去。<span class="style7">如淳曰：「權臣妄以法枉良人為僮僕，封其頸以別之也。得顧錢，乃去封。」</span>毒蠚並作，<span class="style7">師古曰：「蠚音呼各反。」</span>農民離散。司監若此，可謂稱不？<span class="style7">師古曰：「稱音尺孕反。」</span>自今以來，敢犯此者，輒捕繫，以名聞。」然猶放縱自若。</p>
<p>而藺苞、戴級到塞下，招誘單于弟咸、咸子登入塞，脅拜咸為孝單于，賜黃金千斤，錦繡甚多，遣去；將登至長安，拜為順單于，留邸。</p>
<p>太師王舜自莽篡位後病悸，濅劇，死。<span class="style7">師古曰：「心動曰悸。濅，漸也。悸音葵季反。」</span>莽曰：「昔齊太公以淑德累世，為周氏太師，蓋予之所監也。<span class="style7">師古曰：「監謂視見也。」</span>其以舜子延襲父爵，為安新公，延弟襃新侯匡為太師將軍，永為新室輔。」</p>
<p>為太子置師友各四人，秩以大夫。以故大司徒馬宮為師疑，故少府宗伯鳳為傅丞，博士袁聖為阿輔，京兆尹王嘉為保拂，<span class="style7">師古曰：「拂讀曰弼。」</span>是為四師；故尚書令唐林為胥附，愽士李充為犇走，<span class="style7">師古曰：「犇，古奔字。」</span>諫大夫趙襄為先後，中郎將廉丹為禦侮，是為四友。又置師友祭酒及侍中、諫議、六經祭酒各一人，凡九祭酒，秩上卿。琅邪左咸為講春秋、潁川滿昌為講詩、長安國由為講易、平陽唐昌為講書、沛郡陳咸為講禮、崔發為講樂祭酒。遣謁者持安車印綬，即拜楚國龔勝為太子師友祭酒，勝不應徵，不食而死。</p>
<p>寧始將軍姚恂免，侍中崇祿侯孔永為寧始將軍。</p>
<p>是歲，池陽縣有小人景，長尺餘，或乘車馬，或步行，操持萬物，小大各相稱，<span class="style7">師古曰：「車馬及物皆稱其人之形。」</span>三日止。</p>
<p>瀕河郡蝗生。<span class="style7">師古曰：「謂緣河南北諸郡。瀕音頻，又音賔。」</span></p>
<p>河決魏郡，泛清河以東數郡。先是，莽恐河決為元城冢墓害。及決東去，元城不憂水，故遂不堤塞。</p>
<p>四年二月，赦天下。</p>
<p>夏，赤氣出東南，竟天。</p>
<p>厭難將軍陳歆言捕虜生口，虜犯邊者皆孝單于咸子角所為。莽怒，斬其子登於長安，以視諸蠻夷。<span class="style7">師古曰：「視音曰示。」</span></p>
<p>大司馬甄邯死，寧始將軍孔永為大司馬，侍中大贅侯輔為寧始將軍。</p>
<p>莽每當出，輒先<img alt="2f8be" src="../Images/2f8be.gif"/>索城中，名曰「橫<img alt="2f8be" src="../Images/2f8be.gif"/>」。<span class="style7">師古曰：「索音山各反。橫音胡孟反。」</span>是月，橫<img alt="2f8be" src="../Images/2f8be.gif"/>五日。</p>
<p>莽至明堂，授諸侯茅土。下書曰：「予以不德，襲于聖祖，為萬國主。思安黎元，在于建侯，分州正域，以美風俗。追監前代，爰綱爰紀。惟在堯典，十有二州，衞有五服。<span class="style7">師古曰：「並解於上。」</span>詩國十五，抪徧九州。<span class="style7">師古曰：「謂周南、召南、衞、王、鄭、齊、魏、唐、秦、陳、鄶、曹、豳、魯、商，凡十五國也。一曰，周南、召南、邶、鄘、衞、王、鄭、齊、魏、唐、秦、陳、鄶、曹、豳，是為十五國。抪音普胡反。」</span>殷頌有『奄有九有』之言。<span class="style7">師古曰：「商頌玄鳥之詩，美湯有功德，故能覆有九州。」</span>禹貢之九州無并、幽，周禮司馬則無徐、梁。帝王相改，各有云為。或昭其事，或大其本，厥義箸明，其務一矣。昔周二后受命，故有東都、西都之居。予之受命，蓋亦如之。其以洛陽為新室東都，常安為新室西都。邦畿連體，各有采任。州從禹貢為九，爵從周氏有五。諸侯之員千有八百，附城之數亦如之，以俟有功。諸公一同，有衆萬戶，土方百里。侯伯一國，衆戶五千，土方七十里。子男一則，衆戶二千有五百，土方五十里。附城大者食邑九成，衆戶九百，土方三十里。自九以下，降殺以兩，<span class="style7">師古曰：「兩兩而降也。殺音所例反。」</span>至於一成。<span class="style7">如淳曰：「十里為成。」</span>五差備具，合當一則。今已受茅土者，公十四人，侯九十三人，伯二十一人，子百七十一人，男四百九十七人，凡七百九十六人。附城千五百一十一人。九族之女為任者，八十三人。及漢氏女孫中山承禮君、遵德君、脩義君更以為任。十有一公，九卿，十二大夫，二十四元士。定諸國邑采之處，使侍中講禮大夫孔秉等與州部衆郡曉知地理圖籍者，共校治于壽成朱鳥堂。予數與群公祭酒上卿親聽視，咸已通矣。夫襃德賞功，所以顯仁賢也；九族和睦，所以襃親親也。予永惟匪解，思稽前人，<span class="style7">師古曰：「解音曰懈。稽，考也。」</span>將章黜陟，以明好惡，安元元焉。」以圖簿未定，未授國邑，且令受奉都內，月錢數千。<span class="style7">師古曰：「奉音扶用反。」</span>諸侯皆困乏，至有庸作者。</p>
<p>中郎區博諫莽曰：<span class="style7">師古曰：「區，姓也，音一侯反。」</span>「井田雖聖王法，其廢乆矣。周道旣衰，而民不從。秦知順民之心，可以獲大利也，故滅廬井而置阡陌，遂王諸夏，訖今海內未厭其敝。今欲違民心，追復千載絕迹，<span class="style7">師古曰：「復音扶目反。」</span>雖堯舜復起，而無百年之漸，弗能行也。天下初定，萬民新附，誠未可施行。」莽知民怨，迺下書曰：「諸名食王田，皆得賣之，勿拘以法。犯私買賣庶人者，且一切勿治。」</p>
<p>初，五威將帥出，改句町王以為侯，王邯怨怒不附。<span class="style7">師古曰：「邯，句町王之名也，音下甘反。」</span>莽諷牂柯大尹周歆詐殺邯。邯弟承起兵攻殺歆。先是，莽發高句驪兵，當伐胡，不欲行，郡強迫之，皆亡出塞，因犯法為寇。遼西大尹田譚追擊之，為所殺。州郡歸咎於高句驪侯騶。嚴尤奏言：「貉人犯法，不從騶起，正有它心，宜令州郡且尉安之。<span class="style7">師古曰：「假令騶有惡心，亦當且慰安。」</span>今猥被以大罪，<span class="style7">師古曰：「猥，多也，厚也。被，加也，音皮義反。」</span>恐其遂畔，夫餘之屬必有和者。<span class="style7">師古曰：「和，應也，音胡卧反。」</span>匈奴未克，夫餘、穢貉復起，此大憂也。」莽不尉安，穢貉遂反，詔尤擊之。尤誘高句驪侯騶至而斬焉，傳首長安。莽大說，下書曰：「迺者，命遣猛將，共行天罰，<span class="style7">師古曰：「共讀曰恭。」</span>誅滅虜知，分為十二部，或斷其右臂，或斬其左腋，或潰其胷腹，或紬其兩脅。<span class="style7">師古曰：「紬音與抽同。」</span>今年刑在東方，<span class="style7">張晏曰：「是歲在壬申，刑在東方。」</span>誅貉之部先縱焉。捕斬虜騶，平定東域，虜知殄滅，在于漏刻。此乃天地羣神社稷宗廟佑助之福，公卿大夫士民同心將率虓虎之力也。<span class="style7">師古曰：「虓音火交反。」</span>予甚嘉之。其更名高句驪為下句驪，布告天下，令咸知焉。」於是貉人愈犯邊，東北與西南夷皆亂云。</p>
<p>莽志方盛，以為四夷不足吞滅，專念稽古之事，復下書曰：「伏念予之皇始祖考虞帝，受終文祖，在璇璣玉衡以齊七政，遂類于上帝，禋于六宗，望秩于山川，徧于羣神，巡狩五嶽，羣后四朝，敷奏以言，明試以功。<span class="style7">師古曰：「解並在前。」</span>予之受命即真，到于建國五年，已五載矣。陽九之阸旣度，百六之會已過。歲在壽星，填在明堂，倉龍癸酉，德在中宮。<span class="style7">服虔曰：「倉龍，太歲也。」張晏曰：「太歲起於甲寅為龍，東方倉。癸德在中宮也。」晉灼曰：「壽星，角亢也。東宮倉龍，房心也。心為明堂，填星所在，其國昌。莽自謂土也，土行主填星。癸德在中宮，宮又土也。」</span>觀晉掌歲，龜策告從，<span class="style7">孟康曰：「觀辰星進退。掌，主也。」晉灼曰：「國語晉文公以卯出酉入，過五鹿得土，歲在壽星，其日戊申。莽欲法之，以為吉祥。正以二月建寅之節東巡狩者，取萬物生之始也。視晉識太歲所在，宿度所合，卜筮皆吉，故法之。」</span>其以此年二月建寅之節東巡狩，具禮儀調度。」<span class="style7">師古曰：「調音徒釣反。」</span>羣公奏請募吏民人馬布帛綿，又請內郡國十二買馬，發帛四十五萬匹，輸常安，前後毋相須。<span class="style7">師古曰：「須，待也。」</span>至者過半，莽下書曰：「文母太后體不安，其且止待後。」</p>
<p>是歲，改十一公號，以「新」為「心」，後又改「心」為「信」。</p>
<p>五年二月，文母皇太后崩，葬渭陵，與元帝合而溝絕之。<span class="style7">如淳曰：「葬於司馬門內，作溝絕之。」</span>立廟於長安，新室世世獻祭。元帝配食，坐於牀下。莽為太后服喪三年。</p>
<p>大司馬孔永乞骸骨，賜安車駟馬，以特進就朝位。同風侯逯並為大司馬。</p>
<p>是時，長安民聞莽欲都雒陽，不肯繕治室宅，<span class="style7">師古曰：「繕，補也。」</span>或頗徹之。莽曰：「玄龍石文曰『定帝德，國雒陽』。符命著明，敢不欽奉！以始建國八年，歲纏星紀，<span class="style7">孟康曰：「纏，居也。星紀在斗、牽牛間。」師古曰：「纏，踐歷也，音直連反。」</span>在雒陽之都。其謹繕脩常安之都，勿令壞敗。敢有犯者，輒以名聞，請其罪。」</p>
<p>是歲，烏孫大小昆彌遣使貢獻。大昆彌者，中國外孫也。其胡婦子為小昆彌，而烏孫歸附之。莽見匈奴諸邊並侵，意欲得烏孫心，迺遣使者引小昆彌使置大昆彌使上。保成師友祭酒滿昌劾奏使者曰：「夷狄以中國有禮誼，故詘而服從。大昆彌，君也，今序臣使於君使之上，非所以有夷狄也。奉使大不敬！」莽怒，免昌官。</p>
<p>西域諸國以莽積失恩信，焉耆先畔，殺都護但欽。</p>
<p>十一月，彗星出，二十餘日，不見。</p>
<p>是歲，以犯挾銅炭者多，除其法。</p>
<p>明年改元曰天鳳。</p>
<p>天鳳元年正月，赦天下。</p>
<p>莽曰：「予以二月建寅之節行巡狩之禮，太官齎糒乾肉，內者行張坐卧，<span class="style7">師古曰：「糒，乾飯也。張坐卧，謂帷帳茵席也。糒音備。」</span>所過毋得有所給。<span class="style7">師古曰：「言自齎食及帷帳以行，在路所經過，不須供費也。」</span>予之東巡，必躬載耒，<span class="style7">師古曰：「耒，耕曲木也，音力對反。」</span>每縣則耕，以勸東作。予之南巡，必躬載耨，每縣則薅，以勸南偽。<span class="style7">師古曰：「耨，鉏也。薅，耘去草也。耨音奴豆反。薅音火高反。偽讀曰訛。訛，化也。」</span>予之西巡，必躬載銍，每縣則穫，以勸西成。予之北巡，必躬載拂，每縣則粟，以勸蓋臧。<span class="style7">師古曰：「拂音佛，所以擊治禾者也，今謂之連枷。粟謂治粟。」</span>畢北巡狩之禮，即于土中居雒陽之都焉。敢有趨讙犯法，<span class="style7">劉德曰：「趨讙，走呼也。」</span>輒以軍法從事。」羣公奏言：「皇帝至孝，徃年文母聖體不豫，躬親供養，衣冠稀解。因遭弃羣臣悲哀，顏色未復，飲食損少。今一歲四巡，道路萬里，春秋尊，非糒乾肉之所能堪。且無巡狩，須闋大服，<span class="style7">師古曰：「闋，盡也，音口決反。」</span>以安聖體。臣等盡力養牧兆民，奉稱明詔。」<span class="style7">師古曰：「稱，副也。」</span>莽曰：「羣公、羣牧、羣司、諸侯、庶尹願盡力相帥養牧兆民，欲以稱予，繇此敬聽，<span class="style7">師古曰：「繇讀與由同。」</span>其勗之哉！毋食言焉。更以天鳳七年，歲在大梁，倉龍庚辰，行巡狩之禮。厥明年，歲在實沈，倉龍辛巳，即土之中雒陽之都。」迺遣太傅平晏、大司空王邑之雒陽，營相宅兆，圖起宗廟、社稷、郊兆云。</p>
<p>三月壬申晦，日有食之。大赦天下。策大司馬逯並曰：「日食無光，干戈不戢，其上大司馬印韍，就侯氏朝位。太傅平晏勿領尚書事，省侍中諸曹兼官者。以利苗男訢為大司馬。」<span class="style7">如淳曰：「利苗，邑名。」</span></p>
<p>莽即真，尤備大臣，抑奪下權，朝臣有言其過失者，輒拔擢。孔仁、趙博、費興等以敢擊大臣，<span class="style7">師古曰：「費音扶味反。」</span>故見信任，擇名官而居之。公卿入宮，吏有常數，太傅平晏從吏過例，掖門僕射苛問不遜，<span class="style7">師古曰：「僕射苛問平晏，其言不遜。」</span>戊曹士收繫僕射。<span class="style7">應劭曰：「莽自以土行，故使太傅置戊曹士。士，掾也。」蘇林曰：「士者，曹掾，屬公府，諸曹次第之名也。」師古曰：「應說是。」</span>莽大怒，使執法發車騎數百圍太傅府，捕士，即時死。大司空士夜過奉常亭，亭長苛之，告以官名，亭長醉曰：「寧有符傳邪？」<span class="style7">師古曰：「傳音張戀反。」</span>士以馬箠擊亭長，<span class="style7">師古曰：「箠，策也，音止繠反。」</span>亭長斬士，亡，郡縣逐之。家上書，<span class="style7">師古曰：「亭長家上書自治。」</span>莽曰：「亭長奉公，勿逐。」大司空邑斥士以謝。國將哀章頗不清，莽為選置和叔，<span class="style7">師古曰：「特為置此官。」</span>敕曰：「非但保國將閨門，當保親屬在西州者。」諸公皆輕賤，而章尤甚。</p>
<p>四月，隕霜，殺屮木，<span class="style7">師古曰：「屮，古草字。」</span>海瀕尤甚。<span class="style7">師古曰：「邊海之地也。瀕音頻，又音賔。」</span>六月，黃霧四塞。七月，大風拔樹，飛北闕直城門屋瓦。<span class="style7">師古曰：「北闕直城門瓦皆飛也。直城門，長安城門名也，解在成紀。」</span>雨雹，殺牛羊。</p>
<p>莽以周官、王制之文，置卒正、連率、大尹，職如太守；屬令、屬長，職如都尉。置州牧、部監二十五人。見禮如三公。監位上大夫，各主五郡。公氏作牧，侯氏卒正，伯氏連率，子氏屬令，男氏屬長，皆世其官，其無爵者為尹。分長安城旁六鄉，置帥各一人。分三輔為六尉郡，<span class="style7">師古曰：「三輔黃圖云：『渭城、安陵以西，北至栒邑、義渠十縣，屬京尉大夫府，居故長安寺；高陵以北十縣，屬師尉大夫府，居故廷尉府；新豐以東，至湖十縣，屬翊尉大夫府，居城東；霸陵、杜陵，東至藍田，西至武功、郁夷十縣，屬光尉大夫府，居城南；茂陵、槐里以西，至汧十縣，屬扶尉大夫府，居城西；長陵、池陽以北，至雲陽、祋祤十縣，屬列尉大夫府，居城北。』」</span>河東、河內、弘農、河南、潁川、南陽為六隊郡，<span class="style7">師古曰：「隊音遂。」</span>置大夫，職如太守；屬正，職如都尉。更名河南大尹曰保忠信卿。益河南屬縣滿三十。置六郊州長各一人，人主五縣。及它官名悉改。大郡至分為五。郡縣以亭為名者三百六十，以應符命文也。緣邊又置竟尉，<span class="style7">師古曰：「竟音曰境。」</span>以男為之。諸侯國閒田，為黜陟增減云。<span class="style7">師古曰：「閒音閑。以擬有功封賜，有罪黜陟也。」</span>莽下書曰：「常安西都曰六鄉，衆縣曰六尉。義陽東都曰六州，衆縣曰六隊。粟米之內曰內郡，<span class="style7">師古曰：「禹貢去王城四百里納粟，五百里納米，皆在甸服之內。」</span>其外曰近郡。有鄣徼者曰邊郡。合百二十有五郡。九州之內，縣二千二百有三。公作甸服，是為惟城；諸在侯服，是為惟寧；在采、任諸侯，是為惟翰；<span class="style7">師古曰：「采，采服也。任，男服也。」</span>在賔服，是為惟屏；<span class="style7">師古曰：「賔服即古衞服也，取諸侯賔服以為名。」</span>在揆文敎，奮武衞，是為惟垣；在九州之外，是為惟藩：<span class="style7">師古曰：「凡此惟城以下，取詩大雅板之篇云『价人惟藩，大師惟垣，大邦惟屏，大宗惟翰，懷德惟寧，宗子惟城』，以為名號也。解在諸侯王表。」</span>各以其方為稱，總為萬國焉。」其後，歲復變更，一郡至五易名，而還復其故。吏民不能紀，每下詔書，輒繫其故名，曰：「制詔陳留大尹、太尉：其以益歲以南付新平。<span class="style7">蘇林曰：「陳留圉縣，莽改曰益歲。」</span>新平，故淮陽。以雍丘以東付陳定。陳定，故梁郡。以封丘以東付治亭。治亭，故東郡。以陳留以西付祈隧。祈隧，故滎陽。陳留已無復有郡矣。大尹、大尉，皆詣行在所。」其號令變易，皆此類也。</p>
<p>令天下小學，戊子代甲子為六旬首。冠以戊子為元日，<span class="style7">師古曰：「冠音工喚反。元，善也。」</span>昏以戊寅之旬為忌日。<span class="style7">師古曰：「昏謂娶妻也。」</span>百姓多不從者。</p>
<p>匈奴單于知死，弟咸立為單于，求和親。莽遣使者厚賂之，詐許還其侍子登，因購求陳良、終帶等。單于即執良等付使者，檻車詣長安。莽燔燒良等於城北，令吏民會觀之。</p>
<p>緣邊大飢，人相食。諫大夫如普行邊兵，<span class="style7">師古曰：「行音下更反。」</span>還言「軍士乆屯塞苦，邊郡無以相贍。今單于新和，宜因是罷兵。」校尉韓威進曰：「以新室之威而吞胡虜，無異口中蚤蝨。臣願得勇敢之士五千人，不齎斗粮，飢食虜肉，渴飲其血，可以橫行。」莽壯其言，以威為將軍。然采普言，徵還諸將在邊者。免陳欽等十八人，又罷四關填都尉諸屯兵。會匈奴使還，單于知侍子登前誅死，發兵冦邊，莽復發軍屯。於是邊民流入內郡，為人奴婢，迺禁吏民敢挾邊民者弃市。</p>
<p>益州蠻夷殺大尹程隆，三邊盡反。遣平蠻將軍馮茂將兵擊之。</p>
<p>寧始將軍侯輔免，講易祭酒戴參為寧始將軍。</p>
<p>二年二月，置酒王路堂，公卿大夫皆佐酒。<span class="style7">師古曰：「助行酒。」</span>大赦天下。</p>
<p>是時，日中見星。</p>
<p>大司馬苗訢左遷司命，以延德侯陳茂為大司馬。</p>
<p>訛言黃龍墯死黃山宮中，百姓犇走往觀者有萬數。莽惡之，<span class="style7">師古曰：「莽自謂黃德，故有此妖。」</span>捕繫問語所從起，不能得。</p>
<p>單于咸旣和親，求其子登屍，莽欲遣使送致，恐咸怨恨害使者，迺收前言當誅侍子者故將軍陳欽，以他辠繫獄。欽曰：「是欲以我為說於匈奴也。」<span class="style7">師古曰：「說，解說也。託言以其前建議誅侍子，今故殺之。」</span>遂自殺。莽選儒生能顓對者<span class="style7">師古曰：「顓與專同。專對，謂應對無方，能專其事。」</span>濟南王咸為大使，五威將琅邪伏黯等為帥，使送登屍。敕令掘單于知墓，棘鞭其屍。又令匈奴却塞於漠北，責單于馬萬匹，牛三萬頭，羊十萬頭，及稍所略邊民生口在者皆還之。莽好為大言如此。咸到單于庭，陳莽威德，責單于背畔之辠，應敵從橫，單于不能詘，遂致命而還之。入塞，咸病死，封其子為伯，伏黯等皆為子。</p>
<p>莽意以為制定則天下自平，故銳思於地理，制禮作樂，講合六經之說。公卿旦入暮出，議論連年不決，不暇省獄訟寃結民之急務。縣宰缺者，數年守兼，<span class="style7">師古曰：「不拜正官，權令人守兼。」</span>一切貪殘日甚。中郎將、繡衣執法在郡國者，並乘權埶，傳相舉奏。又十一公士分布勸農桑，班時令，案諸章，冠蓋相望，交錯道路，召會吏民，逮捕證左，郡縣賦斂，遞相賕賂，白黑紛然，<span class="style7">師古曰：「白黑謂清濁也。紛然，亂意也，言清濁不分也。」</span>守闕告訴者多。莽自見前顓權以得漢政，故務自㩜衆事，<span class="style7">師古曰：「㩜與擥同，其字從手。」</span>有司受成苟免。<span class="style7">師古曰：「莽事事自決，成熟乃以付吏，吏苟免罪責而已。」</span>諸寶物名、帑藏、錢穀官，<span class="style7">師古曰：「帑音他莽反，又音奴。」</span>皆宦者領之；吏民上封事書，宦官左右開發，尚書不得知。其畏備臣下如此。又好變改制度，政令煩多，當奉行者，輒質問乃以從事，<span class="style7">師古曰：「質，正也。」</span>前後相乘，憒眊不渫。<span class="style7">師古曰：「乘，積也，登也。憒眊，不明也。渫，散也，徹也。憒音工內反。眊音莫報反。」</span>莽常御燈火至明，猶不能勝。尚書因是為姦寢事，上書待報者連年不得去，拘繫郡縣者逢赦而後出，衞卒不交代三歲矣。穀常貴，邊兵二十餘萬人仰衣食，<span class="style7">師古曰：「仰音牛向反。」</span>縣官愁苦。五原、代郡尤被其毒，起為盜賊，數千人為輩，轉入旁郡。莽遣捕盜將軍孔仁將兵與郡縣合擊，歲餘迺定，邊郡亦略將盡。<span class="style7">師古曰：「言其逃亡，結為盜賊，在者少也。」</span></p>
<p>邯鄲以北大雨霧，水出，深者數丈，流殺數千人。</p>
<p>立國將軍孫建死，司命趙閎為立國將軍。寧始將軍戴參歸故官，南城將軍廉丹為寧始將軍。</p>
<p>三年二月乙酉，地震，大雨雪，<span class="style7">師古曰：「雨音于具反。」</span>關東尤甚，深者一丈，竹栢或枯。大司空王邑上書言：「視事八年，功業不效，司空之職尤獨廢頓，至迺有地震之變。願乞骸骨。」莽曰：「夫地有動有震，震者有害，動者不害。春秋記地震，易繫坤動，動靜辟脅，萬物生焉。<span class="style7">師古曰：「辟音闢。闢，開也。脅，收斂也。易上繫之辭曰：『夫坤，其動也闢，其靜也翕，是以廣生焉。』故莽引之也。翕脅之聲相近，義則同。」</span>災異之變，各有云為。天地動威，以戒予躬，公何辜焉，而乞骸骨，非所以助予者也。使諸吏散騎司祿大衞脩寧男遵諭予意焉。」</p>
<p>五月，莽下吏祿制度，曰：「予遭陽九之阸，百六之會，國用不足，民人騷動，自公卿以下，一月之祿十緵布二匹，<span class="style7">孟康曰：「緵，八十縷也。」師古曰：「緵音子公反。」</span>或帛一匹。予每念之，未甞不戚焉。今阸會已度，府帑雖未能充，略頗稍給，其以六月朔庚寅始，賦吏祿皆如制度。」四輔公卿大夫士，下至輿僚，凡十五等。僚祿一歲六十六斛，稍以差增，上至四輔而為萬斛云。莽又曰：「『普天之下，莫非王土；率土之賔，莫非王臣。』<span class="style7">師古曰：「莽引小雅北山之詩也。」</span>蓋以天下養焉。周禮膳羞百有二十品，今諸侯各食其同、國、則；<span class="style7">師古曰：「謂公食同，侯伯食國，子男食則也。」</span>辟、任、附城食其邑；<span class="style7">師古曰：「辟，君也。任，公主也。辟音壁。任音壬。」</span>公、卿、大夫、元士食其采。<span class="style7">師古曰：「謂因官職而食地也。」</span>多少之差，咸有條品。歲豐穰則充其禮，<span class="style7">師古曰：「穰音人掌反。」</span>有災害則有所損，與百姓同憂喜也。其用上計時通計，天下幸無災害者，太官膳羞備其品矣；即有災害，以什率多少而損膳焉。東岳太師立國將軍保東方三州一部二十五郡；南嶽太傅前將軍保南方二州一部二十五郡；西嶽國師寧始將軍保西方一州二部二十五郡；北嶽國將衞將軍保北方二州一部二十五郡；大司馬保納卿、言卿、仕卿、作卿、京尉、扶尉、兆隊、右隊、中部左洎前七部；<span class="style7">服虔曰：「大司馬保此官，皆如郡守也。」晉灼曰：「左與前故特七部。」師古曰：「洎亦臮字也。臮，及也。隊音遂。此下並同。」</span>大司徒保樂卿、典卿、宗卿、秩卿、翼尉、光尉、左隊、前隊、中部、右部，有五郡；大司空保予卿、虞卿、共卿、工卿、師尉、列尉、祈隊、後隊、中部洎後十郡；<span class="style7">師古曰：「共讀曰龔。」</span>及六司，六卿，皆隨所屬之公保其災害，亦以十率多少而損其祿。郎、從官、中都官吏食祿都內之委者，以太官膳羞備損而為節。<span class="style7">師古曰：「言隨其多少。」</span>諸侯、辟、任、附城、羣吏亦各保其災害。幾上下同心，<span class="style7">師古曰：「幾音曰兾。」</span>勸進農業，安元元焉。」莽之制度煩碎如此，課計不可理，吏終不得祿，各因官職為姦，受取賕賂以自共給。<span class="style7">師古曰：「共讀曰供。」</span></p>
<p>是月戊辰，長平館西岸崩，邕涇水不流，<span class="style7">師古曰：「邕讀曰壅。」</span>毀而北行。遣大司空王邑行視，<span class="style7">師古曰：「行音下更反。」</span>還奏狀，羣臣上壽，以為河圖所謂「以土填水」，<span class="style7">師古曰：「填讀與鎮同。」</span>匈奴滅亡之祥也。乃遣并州牧宋弘、游擊都尉任萌等將兵擊匈奴，至邊止屯。</p>
<p>七月辛酉，霸城門災，民閒所謂青門也。<span class="style7">師古曰：「三輔黃圖云長安城東出南頭名霸城門，俗以其色青，名曰青門。」</span></p>
<p>戊子晦，日有食之。大赦天下。復令公卿大夫諸侯二千石舉四行各一人。<span class="style7">師古曰：「依漢光祿之四科。」</span>大司馬陳茂以日食免，武建伯嚴尤為大司馬。<span class="style7">如淳曰：「莽之伯、子、男號也。」</span></p>
<p>十月戊辰，王路朱鳥門鳴，晝夜不絕，崔發等曰：「虞帝闢四門，通四聦。<span class="style7">師古曰：「虞書敘舜之德也，『闢四門，明四目，達四聦』，故引之。」</span>門鳴者，明當修先聖之禮，招四方之士也。」於是令羣臣皆賀，所舉四行從朱鳥門入而對策焉。</p>
<p>平蠻將軍馮茂擊句町，士卒疾疫，死者什六七，賦斂民財什取五，益州虛耗而不克，徵還下獄死。更遣寧始將軍廉丹與庸部牧史熊擊句町，頗斬首，有勝。莽徵丹、熊，丹、熊願益調度，必克乃還。復大賦斂，就都大尹馮英不肯給，上言「自越巂遂久仇牛、同亭邪豆之屬反畔以來，<span class="style7">服虔曰：「遂久，縣也。仇牛等越巂旁夷。」</span>積且十年，郡縣距擊不已。續用馮茂，苟施一切之政。僰道以南，山險高深，茂多敺衆遠居，<span class="style7">師古曰：「敺讀與驅同。」</span>費以億計，吏士離毒氣死者什七。<span class="style7">師古曰：「離，遭也。」</span>今丹、熊懼於自詭期會，<span class="style7">師古曰：「詭，責也。自以為憂責。」</span>調發諸郡兵穀，復訾民取其十四，<span class="style7">師古曰：「發人訾財，十取其四也。」</span>空破梁州，功終不遂。<span class="style7">師古曰：「遂，成也。」</span>宜罷兵屯田，明設購賞。」莽怒，免英官。後頗覺寤，曰：「英亦未可厚非。」復以英為長沙連率。</p>
<p>翟義黨王孫慶捕得，莽使太醫、尚方與巧屠共刳剥之，<span class="style7">師古曰：「刳，剖也。音口胡反。」</span>量度五臧，<span class="style7">師古曰：「度音徒各反。」</span>以竹筳導其脉，<span class="style7">師古曰：「筳，竹挺也，音庭。」</span>知所終始，云可以治病。<span class="style7">師古曰：「以知血脈之原，則盡攻療之道也。」</span></p>
<p>是歲，遣大使五威將王駿、西域都護李崇將戊己校尉出西域，諸國皆郊迎貢獻焉。諸國前殺都護但欽，駿欲襲之，命佐帥何封、戊己校尉郭欽別將。<span class="style7">師古曰：「別領兵在後也。將音子亮反。」</span>焉耆詐降，伏兵擊駿等，皆死。欽、封後到，襲擊老弱，從車師還入塞。莽拜欽為填外將軍，<span class="style7">師古曰：「填音竹刃反。」</span>封劋胡子，<span class="style7">師古曰：「劋音子小反。」</span>何封為集胡男。西域自此絕。</p>
<hr/>
</div>

<!-- end .main --></div>
<!-- end #main --></div>

</div>



</body></html>